དང་། དེ་ཉིད་འགྲུབ་པའི་རྒྱུ་བསྟན་པའོ། །དང་པོ་ཆོས་ཀྱི་ཕུང་པོ་ཉིད་དུ་རྣམ་པར་གཞག་པའི་ཚད་ནི། བདག་ཅག་གི་སྟོན་པ་ཤཱཀྱའི་རྒྱལ་པོས་གདུལ་བྱ་མཐའ་ཡས་པའི་དོན་དུ་ལེགས་པར་གདམས་པའི་གཞུང་གི་ཚད་ལ་ཡང་དག་པར་ན་ཚད་དང་མུར་
ཐུག་པ་མེད་ནའང་། གདུལ་བྱ་སོ་སོས་དབང་པོའི་རིམ་པ་དང་འཚམ་པར་བཟུང་བའི་གསུང་རབ་རིན་པོ་ཆེའི་ཚད་ལ་འདོད་པ་ཐ་དད་པ་དག་ཡོད་དེ། འདི་ལྟར་བསྟན་པའི་གཞིར་གྱུར་པ་ཐེག་པ་དམན་པའི་ལུགས་ཀྱི་འདོད་པ་ལྟར་ན། འདོད་ཆགས་ལ་སོགས་པའི་ཉོན་མོངས་པར་
སྤྱོད་པ་ནང་གསེས་ཀྱི་སྒོ་ནས་རྣམ་པར་དབྱེ་བ་བརྒྱད་ཁྲི་སྟེ། དེ་དག་ལས་གང་ཡང་རུང་བ་རེའི་གཉེན་པོ་མ་ཚང་བ་མེད་པར་སྟོན་པའི་གཏམ་རྫོགས་པ་རེ་ལ་ལུང་གི་ཆོས་ཀྱི་ཐུང་བའི་ཚད་དུ་འདོད་དེ། མངོན་པ་མཛོད་ལས། ཆོས་ཀྱི་ཕུང་པོ་བརྒྱད་ཁྲི་དག །གང་རྣམས་ཐུབ་པས་
གསུངས་དེ་དང་། །ཅེས་དང་། ཁ་ཅིག་བསྟན་བཅོས་ཚད་ཅེས་ཟེར། །ཕུང་པོ་ལ་སོགས་གཏམ་རེ་ཡིན། །སྤྱོད་པ་རྣམས་ཀྱི་གཉེན་པོར་ནི། །ཆོས་ཀྱི་ཕུང་པོ་མཐུན་པར་གསུངས། །ཞེས་སོ། །དེ་ལྟ་བུའི་ཆོས་ཀྱི་ཕུང་པོ་རེ་རེའི་འཇལ་བྱེད་ཀྱི་ཚད་ནི་ཅི་ཙམ་ལ་འཇོག་པ་
ཡིན་སྙམ་ན། མངོན་པ་སྡེ་བདུན་གྱི་ཡ་གྱལ་ཆོས་ཀྱི་ཕུང་པོ་ཞེས་བྱ་བ་ཤཱ་རིའི་བུས་བསྡུས་པར་འདོད་པའི་གཞུང་གང་ལ་ཤློ་ཀ་སྟོང་ཕྲག་དྲུག་ཏུ་ལོངས་པ་དེ་ཉིད་ཆོས་ཀྱི་ཕུང་པོ་གཅིག་གི་ཚད་དུ་བྱས་ནས། དེ་ཉིད་ཀྱི་ཟླས་རྣམ་པར་དབྱེ་བའི་ཆོས་ཀྱི་ཕུང་པོ་བརྒྱད་ཁྲི་ཉིད་དུ་ཡོད་པར་འདོད་
དོ། །ཐེག་པ་ཐུན་མོང་བ་ལྟར་ན། དབུ་མ་པ་ཆོས་ཀྱི་བཤེས་གཉེན་གྱིས། མ་ལུས་པ་ནི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སྟེ། དེ་ལ་ཆོས་ཕུང་གཅིག་གི་ཚད་ནི་ཇི་ཙམ་ཞེ་ན། དེ་གཅིག་ལ་ནི་ཚིག་ལེའུར་བྱས་པ་སྟོང་ཉིད་དོ། །ཚིགས་སུ་བཅད་པ་རེ་ལའང་ཡིག་འབྲུ་
སུམ་ཅུ་རྩ་གཉིས་ཉིད་དོ། །དེ་ལྟར་ན་ཕུང་པོ་ཐམས་ཅད་ཚིགས་སུ་བཅད་པ་བྱེ་བ་ཕྲག་བརྒྱད་དང་། ཡང་འབུམ་ཕྲག་བཞི་བཅུར་འགྱུར་བར་བཤད་དོ། །ཐེག་པ་ཆེན་པོ་ལྟར་ན་གླང་པོ་ཆེ་རབ་བརྟན་ཞེས་བྱ་བ་ལུས་ཀྱི་ཚད་ནི་མཐའ་བསྐོར་ལ་དཔག་ཚད་བདུན་ཡོད་པ་ཞིག་སྟེ།