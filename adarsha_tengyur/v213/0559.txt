པོའི་འདབ་ཆགས་མང་པོས་མི་སྙན་པའི་གདངས་ཀྱི་ང་རོ་མཐོན་པོར་སྒྲོགས་པ་ལ་སོགས་པ་མི་སྡུག་པའི་ཉམས་ཀྱི་ཁྱད་པར་ཅི་ཡང་སྟོན་པའི་ར་བས་བསྐོར་བ། དེ་དག་ཏུ་སྐྱེས་པའི་ཚེར་མ་ཅན་གྱི་ལྗོན་པའི་ནགས་རུམ་སྟུག་པོ་རྣམས་ནི། ཡལ་གའི་ལག་པ་འཁྱོག་
པོ་དག་བརྐྱངས་ནས་གཡུལ་གྱི་དགའ་སྟོན་ལ་ཆགས་པ་ལྟར་འཁོད་པ། དེ་དག་དང་ངང་ཚུལ་མཐུན་པའི་སྟག་དང་། གཟིག་དང་། དོམ་དང་། དྲེད་དང་། གསའ་དང་། ཛམྦུ་ཀ་ལ་སོགས་པའི་སྲོག་ཆགས་མཆེ་བའི་མཚོན་ཆ་དང་ལྡན་པ་མང་པོས་རྒྱུ་འགྲུལ་བྱེད་པ། ངང་ཚུལ་དེ་
ལས་ལྡོག་པའི་བྲག་རི་འགའ་ཞིག་དག་ནི། དཔེར་ན་རིན་པོ་ཆེའི་རྒྱལ་མཚན་མཐོ་ཞིང་ལྟ་ན་སྡུག་པ། ཀཽ་ཤམྦཱིའི་རས་སམ། ཝཱ་རཱ་ཎ་སཱིའི་རས་ཕུན་སུམ་ཚོགས་པ། ཁ་དོག་མི་འདྲ་བ་མང་པོ་བརྩེགས་པའི་ལྷབ་ལྷུབ་ཁོར་ཡུག་ཏུ་དཔྱངས་བ། དེ་ལ་ཡིད་བཞིན་གྱི་ནོར་བུ་རིན་པོ་ཆེ་འོད་ཟེར་
སྟོང་གི་དྲ་བ་དཀྲིགས་པའི་དཔལ་དང་ལྡན་པ་གང་ཞིག །མཐུན་པ་མ་ཡིན་པའི་ཕྱོགས་ལས་རྣམ་པར་རྒྱལ་བའི་དགའ་སྟོན་གྱི་རྒྱན་དུ་བསླངས་པ་ཇི་ལྟ་བ་དེ་ལྟར་གནས་པའི་བྲག་རི་དང་། ནགས་རི་དང་། སྤང་རི་དང་། ཀཻ་ལ་ཤའི་རི་རྣམས་གད་པ་བང་རིམ་གྱི་རྣམ་པར་བརྩེགས་པ་དེ་ཉིད་
ཀྱིས་ནམ་མཁའ་འབིགས་བྱེད་ཀྱི་རི་བོའི་ཁེངས་པ་ཡང་ཐུང་ངུར་བྱེད་པའི་རང་བཞིན་ཅན་ཏེ། དེའི་ཕྲག་ན་ནི་ཉིན་མོར་བྱེད་པའི་དཀྱིལ་འཁོར་ཡང་ངལ་བསོར་སྤྱོད་པས་ཕྱོགས་ཀྱི་མཚན་མ་དག་ཀྱང་མ་འཁྲུལ་བར་སྟོན་པར་བྱེད་དོ། །ཕྱོགས་མཚམས་ཐ་དད་པ་མང་པོ་ན་ནི། རྟ་མཆོག་རིན་
པོ་ཆེའི་ཁ་དོག་རྨ་བྱའི་མགྲིན་པ་ལྟར་རབ་ཏུ་སྔོ་བ། གང་དང་མུཀྟི་ཀའི་སྒ་སྲབ་དང་རྒྱན་གྱི་རྣམ་པ་མང་པོས་སྤྲས་པའི་དྲིལ་ཆུང་གི་ཕྲང་བ་རྣམས་ནི་ཕན་ཚུན་འཐབ་པའི་ཁ་ནས་སྒྲ་སྙན་པར་འཁྲོལ་བ་དང་ཆབ་ཅིག་ཏུ་དྲི་གཞོན་གྱི་འཚུབས་མའམ། གློག་གི་གྱ་གྱུ་ལའང་སྨ་འབེབས་སྟེར་བའི་གོམ་
སྟབས་སྟོང་དུ་བསྒྱུར་བ་ལ་མི་མཁས་པ་མེད་པ་དེ་བཞིན་དུ། ཆུ་ཀླུང་དང་། ཆུ་ཕྲན་དང་། འབབ་ཆུ་དང་། གཙང་ཆབ་བསིལ་མའི་རྒྱུན་གཙང་མ་དྭངས་ཤིང་དྲི་མ་མེད་པ་མང་པོ་རྟག་པར་གཞོལ་ཞིང་འབབ། ཁ་ཅིག་ནི་དུས་སུ་བབ་སྟེ། དེ་དག་ལས་མང་པོ་ཞིག་ནི་སྐྱེས་བུ་ཆེན་པོ་མཚན་