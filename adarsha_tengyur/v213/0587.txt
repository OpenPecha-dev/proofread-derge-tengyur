སྟེ། དེ་ཡི་དབང་གིས་ཕྱི་རོལ་དུས་སོགས་སྣང་། །ཞེས་སྐྱེས་བུ་ནད་མེད་ཅིག་གི་དབང་དུ་བྱས་ནས། ཉིན་ཞག་ཕྲུགས་གཅིག་ལ་སྣ་སྒོ་གཉིས་ནས་རླུང་ལྡང་འཇུག་གནས་གསུམ་བསྡོམས་པ་ཉིས་ཁྲི་ཆིག་སྟོང་དྲུག་བརྒྱ་རྒྱུ་སྟེ། དེ་ལྟར་འོང་བའི་འཐད་པའང་ཚེ་རབས་སྔ་མའི་ཕྱི་རོལ་
གྱི་བག་ཆགས་སེམས་ལ་གནས་པ་ནང་དུ་ལུས་ལ་སྨིན་ཅིང་། དེའི་དབང་གིས་ཕྱི་རོལ་གྱི་ཡུལ་རྣམས་སྣང་བར་གསུངས་སོ། །དེས་ན་ནང་རླུང་གི་དབང་ལས་ཕྱི་རོལ་གྱི་ཆུ་སྲང་དང་ཆུ་ཚོད་ལ་སོགས་པའི་དུས་རྣམས་འབྱུང་བ་ཡིན་ཞིང་། དེ་དག་རྟོགས་བྱེད་དུས་ཀྱི་འཁོར་ལོ་བའི་རི་མོ་བ་རྣམས་ཀྱང་རགས་པར་མི་ནད་
མེད་ཀྱི་དབུགས་འབྱུང་འཇུག་གནས་གསུམ་གཅིག་ཏུ་བྱས་པ་དྲུག་ལ་སྲང་དང་། དེ་དྲུག་ཅུ་ལ་ཆུ་ཚོད་དང་། དེ་དྲུག་ཅུ་ལ་ཉིན་ཞག་དང་། ཉིན་ཞག་བཅོ་ལྔ་ལ་ཕྱོགས་དང་། ཕྱོགས་གཉིས་ལ་ཟླ་བ་དང་། ཟླ་བ་གཉིས་ལ་དུས་དྲུག་གི་གཅིག་དང་། ཟླ་བ་གསུམ་ལ་དུས་བཞིའི་དུས་གཅིག་དང་། ཟླ་བ་བཞི་ལ་
དུས་གསུམ་གྱི་དུས་གཅིག་དང་། ཟླ་བ་དྲུག་ལ་བགྲོད་པར་འཇོག་ཅིང་། བགྲོད་པ་གཉིད་ལ་ནི་ལོ་གཅིག་ཅེས་བཤད་དོ། །དེ་ལྟ་བུའི་ལོའི་སྐད་དོད་ལ་ལེགས་པར་སྦྱར་བའི་སྐད་དུ་ཝཪྵ་ཞེས་འབྱུང་ཞིང་། དེ་ལའང་ཡང་བགྲང་དང་། བགྲང་བྱ་དང་། བགྲང་གཞི་དང་། རང་སྐྱོབ་དང་། འདོར་བྱེད་ཅེས་བྱ་བ་
རྣམས་ནི་མིང་གི་རྣམ་གྲངས་ཏེ། འཆི་བ་མེད་པའི་སེང་གེས། ཡང་བགྲང་བགྲང་གཞི་རང་སྐྱོབ་དང་། །འདོར་བྱེད་ཅེས་བྱ་ལོ་ཡི་མིང་། །ཞེས་སོ། །དེ་ལྟ་བུ་འཇལ་བྱེད་ལོའི་གྲངས་ཀྱི་ངེས་པས་གཏན་ལ་དབབ་པ་ལ། འཕགས་པའི་ཡུལ་གྱི་མཁས་པ་ཆེན་པོ་དཔའ་ལྡན་ཨ་ཏི་ཤའི་བཞེད་པས། བདག་ཅག་གི་སྟོན་པ་
ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་འདི་ཉིད་ཞིང་འདིའི་གདུལ་བྱར་གྱུར་པ་རྣམས་དམ་པའི་ཆོས་ཀྱི་འདུལ་བ་དུས་ལ་བབ་པར་མཁྱེན་ནས་མཆོག་གི་སྤྲུལ་པའི་སྐུར་བྱོན་པ་ན། ཤིང་མོ་གླང་གི་ལོ་ལ་སྐུ་བལྟམས་ནས། ས་མོ་ཕག་ལ་མངོན་པར་རྫོགས་པར་སངས་རྒྱས་པ་དང་། ཤིང་ཕོ་སྤྲེའུའི་གནམ་
ལོའི་སྟོན་ཟླ་ཐ་ཆུངས་ཀྱི་ཡར་ངོའི་ཚེས་བརྒྱད་ལ་མྱ་ངན་ལས་འདས་པར་འདོད་དེ། དེ་ལྟར་ན་སྟོན་པ་མྱ་ངན་འདས་ནས་དེང་གི་དུས་ཀྱི་ཆོས་ཀྱི་སྦྱིན་པའི་མ་མོ་འདིའི་དབུ་དང་པོར་ཚུགས་པའི་བར་ལ་ལོ་གྲངས་སུམ་སྟོང་དང་བརྒྱད་བརྒྱ་སྔོན་དུ་འདས་པར་གྲུབ་བོ། །འདི་ལ་འགོས་ལོ་གཞོན་ནུ་དཔལ་གྱིས་ལུགས་