མཆོད་པའི་ཡོ་བྱད་བསམ་གྱིས་མི་ཁྱབ་པའི་བཀུར་སྟི་དང་བཅས་ཏེ་བཞུགས་པ། དེའི་ཕྱི་དང་ནང་གི་ཁྱམས་གཙང་མ་དང་། ཁོ་ར་ཁོར་ཡུག་ཀུན་དུ་སྒོ་གསུམ་བག་དང་བཅས་ཤིང་སྤོས་མཆོག་ཧ་རི་ཙནྡན་གྱི་དྲི་བསུང་མངར་པོ་རིང་དུ་འཐུལ་བའི་དགེ་སློང་གི་དགེ་འདུན་གྱི་ཚོགས་མང་པོས་སྡེ་
སྣོད་གསུམ་དང་རྒྱུད་སྡེ་བཞིའི་གཞུང་ལུགས་ཀྱི་ཚིག་དང་དོན་གྱི་ཆ་རྣམ་པར་བཀྲོལ་ཞིང་བགྲོ་བར་བྱེད། མཉན་པར་བྱེད། ཀློག་པར་བྱེད། འཛིན་པར་བྱེད། འཆད་ཅིང་སྟོན་པར་བྱེད། ཁ་ཏོན་དུ་བྱེད། ཚུལ་བཞིན་དུ་ཉམས་སུ་ལེན་པར་བྱེད་པའི་སྒོ་ནས་ལུང་གི་ཆོས་ཀྱི་ཚུལ་མང་པོ་ནི་ཡུན་དུ་གནས་པར་
བྱེད་དོ། །རྟོགས་པའི་ཆོས་ཀྱི་ཚུལ་མང་པོ་ནི་རྒྱུད་ལ་མངོན་དུ་བྱེད་དོ། །དེ་ལྟ་བུའི་ཚུལ་གྱིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ལུགས་བཟང་དྲི་མ་མེད་པ་ཉིད་ཕྱོགས་དུ་མ་ནས་དར་ཞིང་རྒྱས་པར་བྱེད་པ་དག་ཡོད་དོ། །དེ་དང་ཟུང་དུ་འབྲེལ་བའི་རྒྱལ་ཁབ་དམ་པ་
མི་མཐུན་པའི་ཕྱོགས་ལས་རྣམ་པར་རྒྱལ་བ་ཞེས་བྱ་བ་ཤིན་ཏུ་བརླིང་ཞིང་མཐོ་བཟུར་བཞི་དང་ལྡན་པ་ལ་སྟེགས་བུ་དང་བ་གམ་དང་སྒོ་དང་རྟ་བབས་རྣམས་ཀྱིས་མཛེས་པར་བྱས་པ་ལ་ནོར་བུ་ཆུ་ཤེལ་དང་། ཨིནྡྲ་ནཱི་ལ་དང་། པདྨ་རཱ་ག་རྣམས་སོ་སོར་བཞུ་བའི་ཁ་དོག་ཅན་གྱི་ཚོན་རིས་རིམ་པར་བྱུགས་
པས་དབང་པོའི་གཞུའི་མཛེས་པ་ལ་ཅོ་འདྲིར་བྱེད་པ། ངོས་རྣམས་ན་མུན་པ་སེལ་བར་བྱེད་པའི་སྐར་ཁུང་དམ་པ་རིན་པོ་ཆེའི་སྒྲོན་མ་བཏེག་པ་ལྟ་བུ་མང་པོ་ལ་ཁ་དོག་སྣ་ཚོགས་པའི་ཚོན་གྱིས་མཛེས་པ། ནང་གི་ཁྱམས་ཐམས་ཅད་དུ་འཕྲུལ་གྱི་བྱེད་པོས་མངོན་པར་བསྐྲུན་པ་དང་འདྲ་བའི་ཀ་བ་
མང་པོས་བཏེག་པའི་གདུང་དང་། གདུང་ཕྲན་རྣམས་ཀྱིས་ལེགས་པར་བྲེས་པ་ལ་བརྟེན་པའི་སྟེང་ཐོག་རིམ་པར་ཕུབ་པ་ལ་མཐོན་ཀ་ཆེན་པོའི་མདའ་ཡབ་དང་པུ་ཤུས་བརྒྱན་པ། ཉི་མ་འཆར་ཀའི་འོད་མདངས་ཕུན་སུམ་ཚོགས་པ་ལ་འགྲན་ཟླར་བྱེད་པའི་གསེར་བཙོ་མའི་རང་བཞིན་ཅན་གྱི་འགན་ཇིར་ཆེན་
པོ་དང་རྒྱལ་མཚན་དང་མེ་ལོང་དང་དྲིལ་བུ་གཡེར་ཁའི་ཕྲེང་བ་རྣམས་ཀྱིས་སྤྲས་པ་དག་ཡོད་དོ། །ཕྱི་རོལ་ན་མེ་ཏོག་གི་ལྡུམ་ར་དང་། བཟའ་ཤིང་གི་ར་བ་དང་། སྐྱེད་མོས་ཚལ་དང་། ཤིང་ལྗོན་པའི་གྲིབ་བསིལ་སྣུམ་པོ་འབབ་པའི་སྤང་ལྗོང་རྩྭ་སྔོན་དང་། ལྡུམ་བུ་དང་།མེ་ཏོག་དང་། སྨན་གྱི་ལོ་འདབ་སྟུག་