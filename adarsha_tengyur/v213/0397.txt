དུ་སྣང་བ་འབྱིན་པར་བྱེད་དེ། དཔེར་ན། ཛམྦུ་གསེར་གྱི་རྡུལ་ཚོགས་མངོན་པར་བརྩེགས་པའི་ལྷུན་པོ་ཞིག་ལ་གུར་གུམ་གྱི་ཆར་པས་ལན་བརྒྱ་སྟོང་དུ་བཀྲུས་པ་ལ། འཆར་ཀའི་ཉི་འོད་ཀྱི་ཐིགས་པ་བདག་གིས་ཀྱང་ཡོངས་སུ་བྲན་པ་བཞིན་དུ་ལྷམ་མེར་བཞུགས་པ་མཐོང་
ངོ། །མཐོང་ནས་ཀྱང་ལྷ་སྲས་ཆོས་ཀྱི་བག་ཆགས་རབ་ཏུ་བརྟས་པ་གང་གི་ཡིད་ལ་སྤྲོ་བ་གསང་དུ་སྐྱེས་པའི་ཆེད་དུ་བརྗོད་པ་འདི་ལྟ་སྟེ། ཨེ་མ་དེ་རིང་ཐོབ་པའི་འབྲས་བུ་འདི། །དངོས་སུ་ཡིན་གྱི་རྨི་ལམ་སྣང་བ་མིན། །རིང་ནས་གསོལ་བ་བཏབ་པའི་སྙིང་པོ་དེ། །དེ་རིང་སྨིན་པར་
གྱུར་གྱི་དོན་མེད་མིན། །ཨེ་མ་དགེ་བའི་ཟོང་གིས་བསྒྲུབས་པའི་རྟེན། །སྐལ་བ་བཟང་པོར་གྱུར་གྱི་དམན་པ་མིན། །ཇི་ལྟར་ཡིད་ལ་བྱ་བའི་དགོས་པ་དེ། །བླ་ན་མེད་པར་བྱུང་གི་གྱི་ན་མིན། །ཨེ་མ་དེ་རིང་ཀུན་དགའ་གསར་བ་འདི། །འདྲེན་པ་ཁྱེད་ལས་བྱུང་གི་གཞན་ལས་
མིན། །དེ་ཕྱིར་མི་ཡི་སྐྱེ་བ་བླངས་པ་ནི། །ངེས་པར་དོན་ཆེན་གྱུར་ལ་བདག་དགའོ། །ཞེས་ཆེད་དུ་བརྗོད་ཅིང་བ་སྤུ་རྣམ་པར་གཟིངས་པའི་སྙིམ་པའི་ཆུ་སྐྱེད་དམར་པོ་གཙུག་གི་རྒྱན་དུ་བཀོད་དེ། ཕྱག་གི་ཕྲེང་བ་བརྩེགས་པ་དང་ཆབ་ཅིག་ཏུ་བཀྲ་ཤིས་པའི་རེ་ཁཱ་མངོན་པར་གསལ་
བའི་དར་དཀར་གྱི་ཕྱག་རྟེན་འབུལ་བ་དང་བཅས་ཏེ་མདུན་དུ་འཁོད་དོ། །དེར་རྗེ་བཙུན་དེ་ཉིད་ནས་ལམ་གྱི་བར་ཆད་འདྲི་བའི་ཚིགས་སུ་བཅད་པ་སྩལ་བ། ལེགས་པར་བྱོན་ཏམ་མངོན་མཐོའི་རིགས་ཀྱི་བུ། །ལེགས་པར་བྱོན་ཏམ་བསོད་ནམས་སྨིན་པའི་ལྷ། །ལེགས་པར་བྱོན་ཏམ་
ཀུན་གྱི་མཉེས་གཤིན་པ། །ལེགས་པར་བྱོན་ཏམ་བྱམས་དང་བརྩེ་བའི་བདག །བཤུལ་རིང་ལམ་དུ་བགྲོད་པ་མང་པོ་ཡིས། །སྐུ་ཐང་རྣམ་པར་དུབ་པར་མ་བྱས་སམ། །ཉི་ལྷགས་གདུང་བའི་བཟའ་བ་དམན་པ་ཡིས། །པདྨའི་སྐུ་མདངས་ཕྲོགས་པར་མ་བྱས་སམ། །འབྱུང་བ་
ལྔ་ཚོགས་དལ་འབྱོར་ཆོས་ཀྱི་སྣོད། །གཅོང་ནད་ཕྲ་མོས་རྒུད་པར་མ་བྱས་སམ། །དགེ་བའི་ལས་ལ་སྡང་བའི་ཉེ་ཞོ་ཡིས། །ཐུགས་ལ་ཚེར་མའི་བྱ་བ་མ་བྱས་སམ། །ཞེས་བྱ་བ་ལ་སོགས་པའི་བཀའ་མཆིད་དབྱངས་ཀྱི་རྒྱལ་མོའི་རྒྱུད་མངས་ལྟ་བུ་རྣ་བའི་བཅུད་དུ་སྩལ་ཏེ། དེའི་ཚེ་ལན་