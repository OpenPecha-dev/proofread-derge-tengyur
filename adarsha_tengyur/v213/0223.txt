ཅེས་གསུངས་པ་དང་། གསུམ་པ་ཡང་། གསང་བའི་མཛོད་ལས། །དབང་བསྐུར་ཡང་དག་སྦྱིན་ལྡན་ན། །སྐྱེ་ཞིང་སྐྱེ་བར་དབང་བསྐུར་འགྱུར། །དེ་ཡིས་སྐྱེ་བ་བདུན་ན་ནི། །མ་བསྒོམས་པར་ཡང་དངོས་གྲུབ་ཐོབ། །ཅེས་གསུངས་པ་དང་། །བཞིན་པ་ཡང་དམ་ཚིག་ལྔ་པ་ལས། གལ་
ཏེ་ལྟུང་བ་མེད་གྱུར་ན། །སྐྱེ་བ་བཅུ་དྲུག་དག་ན་འགྲུབ། །ཅེས་གསུངས་སོ། །དེ་བས་ན་མི་གནས་པའི་མྱ་ངན་ལས་འདས་པའི་འབྲས་བུ་ཚེགས་མེད་པ་ཉིད་ཀྱིས་འགྲུབ་པའི་ཕྱིར་ན་འབྲས་བུའི་ཐེག་པ་ཞེས་བྱའོ། །དེ་ཉིད་རྗོད་པར་བྱེད་པའི་སྒྲ་རྒྱུད་ཀྱི་དབང་དུ་བྱས་ན། བརྗོད་བྱ་རྒྱུད་གསུམ་པོ་སྟོན་པར་བདེ་བའི་མིང་དང་
ཚིག་དང་ཡི་གེའི་རྣམ་པ་རང་རང་གི་རྣམ་པར་རིག་པ་ལ་སྒྲ་སྤྱི་དང་དོན་སྤྱི་འདྲེས་མའི་རྣམ་པར་སྣང་བ་གང་ཡིན་པ་དེ་ནི་སྒྲའི་རྒྱུད་མཚན་ཉིད་པ་དང་། སྒྲ་རྒྱུད་བློ་ལ་སྒྲ་གནས་པའི་འབྲས་བུ་དང་། དེ་ཉིད་རྒྱུད་ལ་སྐྱེད་པར་བྱེད་པའི་གྲོགས་སུ་གྱུར་པ་གང་རྗོད་པར་བྱེད་པ་ལུང་གི་རྒྱུད་སྡེའི་རིམ་པ་ནི་སངས་རྒྱས་བཅོམ་
ལྡན་འདས་ཀྱིས་ལེགས་པར་གསུངས་པ་ནས་བརྩམས་ཏེ་གླེགས་བམ་དུ་བྲིས་པའི་བར་ནི་སྒྲ་རྒྱུད་བཏགས་པ་བ་ཉིད་དུ་བཞེད་དོ། །གལ་ཏེ་དེ་ལྟ་ན་མངོན་པ་མཛོད་ལས། ཆོས་ཀྱི་ཕུང་པོ་བརྒྱད་ཁྲི་དག །གང་རྣམས་ཐུབ་པས་གསུངས་དེ་དག །ཚིག་གམ་མིང་ཡིན་དེ་དག་ནི། །གཟུགས་
སམ་འདུ་བྱེད་དག་ཏུ་འདུས། །ཞེས་བཤད་པ་དང་འགལ་ལོ་སྙམ་ན། བྱེ་བྲག་ཏུ་སྨྲ་བ་དང་མདོ་སྡེ་པ་དག་དེ་ལྟར་འདོད་ཀྱང་། ཐེག་པ་ཆེན་པོའི་ལུགས་ལ་ཀུན་རྫོབ་ཏུ་སྣང་བ་ཐམས་ཅད་རྣམ་པར་རིག་པ་སྒྱུ་མ་ལྟ་བུར་འདོད་པ་དེ་ཉིད་ཀྱི་ཕྱིར་ན་འོག་མའི་གཞུང་དང་འགལ་བའི་སྐྱོན་དུ་འགྱུར་བ་མེད་དོ། །དེ་དག་
ནི་ཐུན་མོང་བ་ལ་གྲགས་པའི་ལུགས་ཡིན་ལ། ཐུན་མོང་མ་ཡིན་པའི་ལུགས་ཀྱི་སྒྲ་རྒྱུད་མཚན་ཉིད་པ་ནི། རྡོ་རྗེ་རྩེ་མོར། སེམས་ཅན་ཀུན་ལ་ཕན་པའི་ཕྱིར། །སངས་རྒྱས་རྣམས་ཀྱི་ཆོས་ལོངས་རྫོགས། །སངས་རྒྱས་ཐུགས་རྗེས་བསྐུལ་ནས་ནི། །རྒྱུད་དོན་ཡང་དག་བྱུང་བ་ཡིན། །ཞེས་འབྱུང་བ་ལྟར་
འོག་མིན་གྱི་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་ལོངས་སྤྱོད་རྗོད་བྱེད་སྒྲའི་རྒྱུད་ཐམས་ཅད་མཚན་ཉིད་པ་དང་། སྔར་བཤད་པའི་མཚན་བཏགས་ཀྱི་དབྱེ་བ་དག་ནི་སྒྲ་རྒྱུད་བཏགས་པ་བ་ཉིད་དུ་འཁྲུལ་པ་ཟད་པའི་རྗེ་བཙུན་གོང་མ་རྣམས་ཀྱི་བཞེད་པ་བླ་ན་མེད་པ་ཉིད་ཡིན་ནོ། །གཉིས་པ་རྒྱས་པར་བཤད་པ་