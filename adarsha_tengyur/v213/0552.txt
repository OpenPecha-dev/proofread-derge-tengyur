སྒང་དྲུག་ནི་བོད་ཆེན་པོའི་རྒྱལ་ཁམས་སུ་གྲགས་པ་ལས། ཟལ་མོ་སྒང་དང་། ཡང་ཚེ་རིང་གནམ་གྱི་མཐོངས་ནས་བསྐོས་པའི་སྟོབས་ཀྱི་འཁོར་ལོས་སྒྱུར་བ་ཇིང་གིར་གན་གྱིས། ཆོས་ཀྱི་རྒྱལ་པོ་དཔལ་ས་སྐྱ་པ་འཕགས་པ་བློ་གྲོས་རྒྱལ་མཚན་དཔལ་བཟང་པོ་པ་ལ་དབང་ཡོན་
རིམ་པ་གསུམ་ཕུལ་བའི་དང་པོ་ལ་ཁྲི་སྐོར་བཅུ་གསུམ་ཕུལ་བ་དང་། བར་པ་ལ་ཆོས་དུང་དཀར་པོ་རྒྱང་གྲགས་ཀྱིས་{བཙོས་}པའི་བོད་ཆོལ་ཁ་གསུམ་ཕུལ་བ་དང་། རྗེས་མ་ལ་བླ་མའི་བཀའ་བཞིན་ནུ་རྒྱའི་མི་ཡུར་ཆེན་པོ་ཕུལ་བ་ལས། བར་པ་ཆོལ་ཁ་གསུམ་ཞེས་བྱ་བའི་ཐ་སྙད་
གདམས་གཞི་ཡང་། མངའ་རིས་གུང་ཐང་ནས་སོག་ལ་སྐྱ་བོའི་བར་ལ་དབུས་གཙང་དམ་པ་ཆོས་ཀྱི་ཆོལ་ཁ་དང་། སོག་ལ་སྐྱ་བོ་ནས་རྨ་ཆུ་ཁུག་པའི་བར་ལ་མདོ་སྟོད་མགོ་ནག་མིའི་ཆོལ་ཁ་དང་། རྨ་ཆུ་ཁུག་པ་ནས་རྒྱ་མཆོད་རྟེན་དཀར་པོའི་བར་ལ་མདོ་སྨད་གེར་ལིང་རྟའི་ཆོལ་ཁ་སྟེ་
གསུམ་པོ་འདི་ལ་ཞིང་གཅིག་ཏུ་བརྩིས་པ་ཡིན་ཏེ། དེའང་ཧོར་སེ་ཆེན་རྒྱལ་པོའི་མངའ་འོག་ཏུ་ཞིང་བཅུ་གཅིག་ཡོད་པ་ལས། འདིར་ཆོལ་ཁ་གསུམ་དུ་ཞིང་གཅིག་ཅུང་ཟད་མ་ལང་ནའང་། བླ་མ་བཞུགས་པའི་གནས་ཡིན་པ་དང་བསྟན་པ་དར་བའི་གནས་ཡིན་པས་གཞན་ལས་ཁྱད་པར་
འཕགས་པར་དགོངས་ནས་ཞིང་གཅིག་ཏུ་བརྩིས་ནས་ཕུལ་བར་གྲགས་སོ། །དེ་ལྟར་ཇི་སྐད་བཤད་པའི་ཆོལ་ཁ་གསུམ་ལས་ཆོལ་ཁ་ཕྱི་མ་བོད་དང་བོད་ཆེན་པོ་གཉིས་ལས། བོད་ཆེན་པོར་གྲགས་པའི་སའི་ཐིག་ལེ་གང་ཡིན་པ་སྟེ། དེའང་འདི་ལྟར་གང་དག་འདས་པ་དང་། མ་བྱོན་
པ་དང་། ད་ལྟར་བྱོན་པའི་སངས་རྒྱས་བཅོམ་ལྡན་འདས་གང་ཇི་སྙེད་ཅིག་བྱོན་པ་དང་། འབྱོན་པར་འགྱུར་བ་ཐམས་ཅན་ཀྱང་ཡིད་ཀྱི་སྲུབ་ཤིང་དཔུང་དང་བཅས་པའི་གཡུལ་ལས་རྣམ་པར་རྒྱལ་བའི་གོ་འཕང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་སྙིང་པོ་མངོན་དུ་བགྱིད་
པ་དང་བགྱི་བར་འགྱུར་བ། དུས་དང་གནས་སྐབས་ཐམས་ཅད་དུ་ཡང་མི་ཤིགས་རྡོ་རྗེ་ཆེན་པོའི་ཁམས་སུ་བྱིན་གྱིས་བརླབས་པའི་གནས། གླིང་རྣམས་ཀྱི་ནང་ནས་ཆེས་ཁྱད་པར་དུ་འཕགས་པ། ཛམྦུ་རྐང་འཐུང་གི་རྒྱལ་མཚན་གྱིས་ཉེ་བར་སྤུད་ཅིང་། ཤིང་དེའི་འབྲས་བུ་ལེགས་པར་