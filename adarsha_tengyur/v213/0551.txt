པའི་ཕྱེ་མ་དག་ལེགས་པར་སྤུངས་པ་དང་འདྲ་བའི་གངས་རིའི་ཕྲེང་བ་ཚར་དུ་དངར་བས་བསྐོར་བའི་ལྗོངས། རྩྭ་དང་། ཤིང་ལྗོན་པ་དང་། གེལ་པ་དང་། ལོ་མ་དང་། མེ་ཏོག་དང་། འབྲས་བུ་དང་། འབྲུ་དང་། སྨན་གྱི་རྣམ་པ་མང་པོ་རྩི་བཅུད་ཆེ་ཞིང་དྲི་ཞིམ་པོའི་
ཚོགས་ཀྱིས་ཀུན་ནས་གཏམས་པ། རིན་པོ་ཆེའི་རིགས་སུ་གཏོགས་པ། གསེར་དང་། དངུལ་དང་། ཟངས་དང་། ལྕགས་ལ་སོགས་པས་གཞི་ལས་རང་འབྱུང་བ། ཕྱོགས་ཀྱི་དཀྱིལ་འཁོར་ཐམས་ཅད་དུ་བཀྲ་ཤིས་པའི་རྟགས་ཀྱིས་ཉམས་དགའ་བར་བྱས་པ། འཕགས་པ་རིགས་
གསུམ་མགོན་གྱིས་རྣམ་པར་འཕྲུལ་པའི་ལྷ་བཙན་པོ་རིམ་པར་བྱོན་པ་རྣམས་ཀྱི་དགེ་བ་བཅུའི་ཁྲིམས་ཀྱིས་ལེགས་པར་བསྐྱངས་པ། མི་དཔའ་ཞིང་རྟ་མགྱོགས་པ་ལ་སོགས་པ་རྟེན་དང་བརྟེན་པའི་ཡོན་ཏན་འབའ་ཞིག་གིས་རྣམ་པར་བཀླུབས་པ། དེའི་ཤར་དུ་རྒྱ་ནག་དང་ཁྲི་བརྟན། །
ལྷོར་རྒྱ་གར་དང་ཁ་ཆེ། ནུབ་ཏུ་སྟག་སྡེ་གཟིག་ཕན། བྱང་དུ་ཁྲོམ་དང་གེ་སར་ཏེ་བརྒྱད་ཀྱིས་ཀུན་ནས་བསྟེན་པའི་ཡུལ་ལྗོངས་གང་ལ་སྤྱིའི་མིང་དུ་བོད་ཡུལ་ཞེས་གྲགས་སོ། །གཉིས་པ་བྱེ་བྲག་ཏུ་ཆོས་ཀྱི་སྦྱིན་པའི་མ་མོ་འདི་གང་དུ་བསྒྲུབ་པའི་གནས་ནི། སྤྱིར་སྐོར་གསུམ་དང་། རུ་བཞི་
དང་། ཁམས་གསུམ་མམ། སྒང་དྲུག་ཏུ་དབྱེ་བའི་རྣམ་བཞག་བྱུང་བ་ལྟར་ན། སྤུ་རངས་དང་། མང་ཡུལ་དང་། ཟངས་དཀར་གསུམ་སྐོར་གཅིག་གོ། །ལི་དང་། བྲུ་ཤ་དང་། སྦལ་ཏེ་གསུམ་སྐོར་གཅིག་གོ། །ཞང་ཞུང་དང་། ཁྲི་ཏེ་དང་། སྟོད་སྨད་གསུམ་སྐོར་གཅིག་སྟེ་ 
སྟོད་ཀྱི་མངའ་རིས་སྐོར་གསུམ་མོ། །དབུས་ན་དབུ་རུ་དང་གཡོ་རུ་གཉིས། གཙང་ན་གཡས་རུ་དང་རུ་ལག་གཉིས་ཏེ་བར་གྱི་དབུས་གཙང་རུ་བཞིའོ། །མདོ་ཁམས་ལ་སྨད་ཁམས་བཏགས་པ་ཁམས་གཅིག་དང་། མདོ་སྨད་ལ་དབྱར་མོ་ཐང་བཏགས་པ་ཁམས་གཅིག་དང་། གཙང
ཁལ་གྱི་ཐང་བཏགས་པ་ཁམས་གཅིག་སྟེ་སྨད་ཁམས་གསུམ་དུ་བཏགས་པའི་དབང་དུ་བྱས་ན་མདོ་སྨད་ཀྱི་ཁམས་དང་། ཡང་ན་རྔུལ་རྫ་ཟལ་མོ་སྒང་དང་། ཚ་བ་སྒང་དང་། སྨར་ཁམས་སྒང་དང་། སྤོ་འབོར་སྒང་དང་། དམར་རྫ་སྒང་དང་། མི་ཉག་རབ་སྒང་སྟེ་སྨད་ཀྱི་མདོ་ཁམས་