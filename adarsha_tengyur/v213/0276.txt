གཙུག་གི་ནོར་བུའི་བར་བཏང་ནས་བྲམ་ཟེའི་དབུལ་བ་བསལ་བའི་ཕྱིར་རང་ཉིད་ཆོང་དུ་བཅུག་སྟེ་དགྲ་ལ་སྟེར་དུ་བཅུག་པས་ཐམས་ཅད་བཏུལ་བའི་སྐྱེས་རབས་འཇིག་རྟེན་ཀུན་དུ་དགའ་བའི་ཟློས་གར་ཙནྡྲ་གོ་མིས་མཛད་པ་ལྟ་བུའོ། །སྐར་རྩིས་ཀྱི་རིག་པ་ནི། ཕྱི་ནང་གཞན་གསུམ་སྟོན་པ་དཔལ་ལྡན་
དུས་ཀྱི་འཁོར་ལོའི་རྒྱུད་ལས་བཤད་པའི་ཕྱི་དུས་ཀྱི་འཁོར་ལོའི་རྩིས་ཀྱི་རིག་པ་སྟེ། ཨངྒིའི་གྲངས་ཀྱི་རི་མོ་འདྲི་བ་དང་། དབྲི་བ་དང་བསྣན་པ་དང་བསྒྱུར་བ་དང་བགོད་པ་སྟེ་ཡི་གེའི་ཡན་ལག་ལྔ་དང་། གཟའ་དང་། ཚེས་དང་། སྐར་མ་དང་། སྦྱོར་བ་དང་། བྱེད་པ་སྟེ་རྩིས་ཀྱི་ཡན་ལག་ལྔ་དང་། གཟའ་ལྔ་
དང་། ཁྱིམ་དང་། ལོངས་སྤྱོད་དང་། སྒྲ་གཅན་དང་། དུས་མེ་དང་། ཉི་ཟླ་འཛིན་པའི་རྩིས་དང་། ཉི་ལྡོག་ལ་སོགས་པ་དང་། དུས་སྦྱོར་དང་། ཞག་གསུམ་གྱི་རྣམ་པར་དབྱེ་བ་དང་། དེ་དག་གི་དགེ་དང་མི་དགེའི་འབྲས་བུ་བརྟག་པ་ལ་སོགས་པ་སྟེ། དེ་དག་སྟོན་པར་བྱེད་པའི་བསྟན་བཅོས་ནི་ཕྱི་དུས་ཀྱི་
འཁོར་ལོའི་རྒྱུད་ཀྱི་འགྲེལ་པ་རྣམས་ལས་འབྱུང་བ་ལྟ་བུ་དང་། འཕགས་པ་སྤྱན་རས་གཟིགས་དབང་ཕྱུག་བཅོམ་ལྡན་འདས་ཐལ་བའི་དབང་པོའི་སྐུར་བཞེངས་ནས། ལྷ་མོ་ཨུ་མ་དང་ཞུ་བ་དང་ལན་གྱི་ཚུལ་དུ་ཕྱི་རོལ་པའི་ལུགས་སུ་གསུངས་པའི་དཔལ་གཡུལ་ལས་རྣམ་པར་རྒྱལ་བ་ཞེས་བྱ་བའི་རྒྱུད་
ཀྱི་རྒྱལ་པོ་དབྱངས་འཆར་བ་ལྟ་བུའོ། །གཞན་ཡང་བརྩི་བར་བྱ་བ་དུས་ཀྱི་ཚད་བརྩི་བ་དང་། གཟུགས་ཅན་གྱི་ཚད་འཇལ་བ་གཉིས་ལས། དང་པོ་ནི་སེམས་ཀྱི་རྣམ་པར་རྟོག་པའི་སྐད་ཅིག་མ་གཅིག་ལ་དུས་མཐའི་སྐད་ཅིག་མའོ། །དེ་བརྒྱ་ཉི་ཤུ་ལ་བྱ་རྫོགས་ཀྱི་སྐད་ཅིག་མའོ། །དེ་དྲུག་ཅུ་ལ་
ཐང་གཅིག་གོ། །དེ་སུམ་ཅུ་ལ་ཡུད་ཙམ་མོ། །དེ་སུམ་ཅུ་ལ་ཉིན་ཞག་གོ། །དེ་སུམ་ཅུ་ལ་ཟླ་བའོ། །ཟླ་བ་གཉིས་ལ་དུས་གཅིག་གོ། །དེ་གསུམ་མམ་ཟླ་བ་དྲུག་ལ་བགྲོད་པ་གཅིག་གོ། །བགྲོད་པ་གཉིས་སམ་ཟླ་བ་བཅུ་གཉིས་ལ་ལོ་སྟེ། །མཛོད་ལས། སྐད་ཅིག་མ་བརྒྱ་ཉི་ཤུ་ལ། །དེ་ཡི་
སྐད་ཅིག་དེ་དག་ཀྱང་། །དྲུག་ཅུ་ལ་ནི་ཐང་གཅིག་གོ། །ཡུད་ཙམ་ཉིན་ཞག་ཟླ་བ་རྣམས། །གོང་ནས་གོང་དུ་སུམ་ཅུར་འགྱུར། །ཞག་གི་ཐུན་དང་བཅས་པ་ཡི། །ཟླ་བ་བཅུ་གཉིས་ལ་ནི་ལོ། །ཞེས་སོ། །གཉིས་པ་ནི་རྗེས་ཀྱི་རྡུལ་ཕྲ་རབ་བདུན་ལ་རྡུལ་ཕྲན་གཅིག་གོ། །དེ་འདུན་ལ་ལྕགས་