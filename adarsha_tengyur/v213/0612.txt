པ་བགྱིས་པའི་བསྟན་སྐྱོང་དགེ་བའི་བཤེས་གཉེན་ཆེན་པོ་དེས། ཆོས་ཀྱི་རྣམ་གྲངས་མཐའ་དག་གི་མཚར་བྱང་དང་། མཛད་འགྱུར་མཐའ་དཔྱད་དང་བཅས་པའི་སྒོ་ནས་གཏན་ལ་ཕབ་པའི་བསྟན་བཅོས་འགྱུར་རོ་འཚལ་གྱི་དཀར་ཆག་ནོར་བུ་རིན་པོ་ཆེ་དབང་གི་རྒྱལ་པོའི་ཕྲེང་བ་ཞེས་
པ་བརྩམས་སོ། །དེའི་རྗེས་སུ་བསོད་ནམས་དུ་མས་བསྐྱེད་པའི་སྟོབས་ཀྱིས་མངོན་པར་འཕགས་ཤིང་ཁྲིམས་གཉིས་ཀྱི་འཁོར་ལོས་སྒྱུར་བ་ཆེན་པོ་ཏའི་སི་ཏུ་ཆེན་པོ་བྱང་ཆུབ་རྒྱལ་མཚན་གྱིས་ཡུལ་དབུས་འགྱུར་འཆང་གིས་མཚོན་པའི་ས་ཕྱོགས་ཐམས་ཅད་དུ་བསྟན་པ་རྒྱས་པའི་ཕྱིར་
དང་། མི་བདག་ཆེན་པོ་རང་གི་རིགས་ཀྱི་ཅོད་པན་དམ་པ། དུས་གསུམ་སངས་རྒྱས་ཀུན་གྱི་ངོ་བོ་མཚུངས་མེད་ཆོས་ཀྱི་རྗེ་བསོད་ནམས་རྒྱལ་མཚན་དཔལ་བཟང་པོའི་ཞལ་སྔ་ནས་གཙོ་བོར་སྨོས་པའི་བསྟན་འཛིན་གྱི་སྐྱེས་བུ་དམ་པ་རྣམས་ཀྱི་སྐུ་ཁམས་བཟང་ཞིང་ཕྲིན་ལས་
རྒྱས་པར་བྱ་བའི་ཕྱིར་དང་། བདག་གཞན་ཐམས་ཅད་ཀྱི་རྒྱུད་ལ་ཚོགས་གཉིས་ཀྱི་དཔལ་འབྱོར་རྒྱ་ཆེན་པོ་བསྐྱེད་པའི་ཕྱིར་དང་། སྔོན་གྱི་རྒྱལ་བློན་བཟང་པོ་རྣམས་ཀྱི་རྣམ་པར་ཐར་པ་བསྐྱང་བར་བྱ་བའི་ཕྱིར། དཔལ་ཞ་ལུ་གསེར་ཁང་གི་གཙུག་ལག་ཁང་ན་བཞུགས་པའི་
བསྟན་བཅོས་འགྱུར་རོ་འཚལ་ཕྱི་མོར་བཟུང་སྟེ། དེར་མ་ཆུད་པའི་དཔེ་དཀོན་པ་ཕྱིས་སུ་རྙེད་པ་དང་། གསར་དུ་འགྱུར་བ་སུམ་ཅུ་རྩ་བརྒྱད་ཙམ་བསྣན་པ་དང་བཅས་པ་རྣམས་ལ་སྒྲོ་སྐུར་གྱི་མཐའ་སྤང་བའི་ཕྱིར། ལུང་རིགས་སྨྲ་བའི་དབང་པོ་ཤཱཀྱ་འོད་དང་། བྱང་
ཆུབ་རྒྱལ་མཚན་པ་རྣམས་ཀྱིས་ཞལ་ཏ་ལེགས་པར་མཛད་དེ། ཆོས་ཀྱི་རྣམ་གྲངས་སྟོང་ཕྲག་གསུམ་དང་བཞི་བརྒྱ་ཉི་ཤུ་རྩ་དགུ་བཞུགས་པའི་གླེགས་བམ་གྱི་ཚོགས་རྣམས་བཞེངས་ཏེ། ཀུན་མཁྱེན་བུ་སྟོན་ཆེན་པོས་སླར་བསྣན་པ་རྣམས་དང་བཅས་པ་དཀར་ཆག་
ཏུ་བཏབ་སྟེ། དེའི་དཀར་ཆག་ཡིད་བཞིན་གྱི་ནོར་བུ་རིན་པོ་ཆེའི་ཟ་མ་ཏོག་ཅེས་བྱ་བ་བརྩམས་སོ། །ཡང་བླ་ན་མེད་པའི་སྟོབས་དང་འབྱོར་པ་རྒྱ་མཚོའི་མཆེད་ཟླར་གྱུར་པ་ལ་དབང་འབྱོར་ཞིང་། བཅོམ་ལྡན་འདས་ཤཱཀྱའི་རྒྱལ་པོའི་བསྟན་པ་གོང་མ་ནས་གོང་མར་འདེགས་པའི་སྙིང་