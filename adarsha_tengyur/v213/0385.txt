བརྟག་པ་གཉིས་པ་དང་། དེ་ཉིད་གཙོ་བོར་གྱུར་པའི་རྒྱུད་སྡེ་མང་པོའི་རྣམ་གཞག་དང་། མཚན་གྱི་དོན་དང་། བཤད་པའི་ཐབས་ཀྱི་མན་ངག་དང་། མངོན་པར་རྟོགས་པ་རྣམས་སྟོན་པར་བྱེད་པའི་བསྟན་བཅོས་ཆེན་པོ་ཚུལ་གསུམ་མཛེས་པར་བྱེད་པའི་རྒྱན་དང་།
མངོན་པར་རྟོགས་པ་མཛེས་པར་བྱེད་པའི་རྒྱན་དང་། ཡོངས་སུ་རྫོགས་པའི་བསྟན་པ་རིན་པོ་ཆེའི་དགོངས་དོན་མཐའ་དག་དཔྱད་པ་གསུམ་གྱི་སྒོ་ནས་ལེགས་པར་འདོམས་ཤིང་། ཆོས་དང་ཆོས་མ་ཡིན་པ་རྣམ་པར་འབྱེད་པའི་བསྟན་བཅོས་ཆེན་པོ་སྡོམ་པ་གསུམ་གྱི་རབ་ཏུ་དབྱེ་བ་
ལ་སོགས་པ་ནང་དོན་རིག་པའི་གཞུང་ལུགས་རྣམས་ཀྱང་སྦྱངས་པ་ལ་རྩོལ་བས་ཁོང་དུ་ཆུད་པར་བྱས་ནས་དེ་དག་གི་ཚོགས་འདོན་རྣམས་ལ་ཡང་བྱོན་ནོ། །གཞན་ཡང་འཇིག་རྟེན་ལུགས་ཀྱི་བསྟན་བཅོས་སྐྱེ་བོ་གསོ་བའི་ཐིག་པ་དང་། ཤེས་རབ་བརྒྱ་པ་དང་། ཙ་ན་ཀའི་རྒྱལ་པོའི་ལུགས་
ཀྱི་བསྟན་བཅོས་དང་། ལེགས་པར་བཤད་པ་རིན་པོ་ཆེའི་གཏེར་ལ་སོགས་པ་དང་། ཕྱི་རོལ་རིག་པའི་གཙུག་ལག་གི་གཞུང་དུ་གཏོགས་པ་མང་པོ་དང་། འཕྲིན་ཡིག་དང་ཆབ་ཤོག་གི་སྙན་དངགས་ཡན་ཆད་ཀྱི་ཐ་སྙད་རིག་པའི་བསྟན་བཅོས་ཕལ་ཆེ་བ་རྣམས་དང་། འཁོར་བ་ལས་
ཡིད་འབྱུང་སྐྱེད་པ་བྱེད་པའི་རྟོགས་པ་བརྗོད་པ་དང་། རྣམ་པར་ཐར་བ་མང་པོའི་ཚིག་དོན་ལ་ལེགས་པར་དཔྱད་པའི་གཟིགས་རྟོགས་ཀྱི་སྒོ་ནས་ཚར་ཕྱིན་པར་བགྱིས་སོ། །མདོར་ན་ཇི་སྐད་དུ། ལེགས་པར་བཤད་པ་རིན་པོ་ཆེའི་གཏེར་ལས། མི་གང་སྐྱེ་བོ་དམ་པ་དང་། །དམན་པའི་ཁྱད་
པར་ལེགས་ཤེས་ནས། །དེ་ཡི་བྱ་བ་བསྒྲུབ་ཤེས་པ། །ཕུན་སུམ་ཚོགས་པའི་གཞི་ཆེན་ཡིན། །ཞེས་པ་ལྟར་རང་གཞན་གྱི་སྤྱོད་པའི་ཆ་ལ་ལེགས་པར་བརྟགས་ནས་དམ་པ་དང་དམ་པ་མ་ཡིན་པའི་ཁྱད་པར་དཔྱོད་པ་ལ་མ་རྨོངས་པ་ཉིད་དུ་གྱུར་ཏོ། །དེ་ནས་བསྟན་པའི་གཞི་
མ་ཡོངས་སུ་རྫོགས་པ་དགེ་སློང་གི་དངོས་པོར་བསྒྲུབ་པའི་ཕྱིར་དང་། དབུས་གཙང་ཕྱོགས་ཀྱི་དགོན་སྡེ་རིས་སུ་མ་ཆད་པ་རྣམས་སུ་ཀུན་མཁྱེན་ཉི་མའི་གཉེན་གྱི་བསྟན་པའི་རྩ་ལག་ཏུ་བཞུགས་པའི་བླ་མ་དམ་པ་རྣམས་དང་དགེ་སློང་གི་དགེ་འདུན་གྱི་ཚོགས་ཇི་སྙེད་ཅིག་མཆིས་པ་དག་ལ་དབུལ་འགྱེད་