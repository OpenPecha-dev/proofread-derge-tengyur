སོ་སོ་སྐྱེ་བོ་རང་རྒྱུད་པ་ཡིན་ལ། བྱང་ཆུབ་སེམས་དཔའ་སོ་སོ་སྐྱེ་བོ་སྲིད་པ་ཐ་མ་པའི་སྐྱེ་བ་ལ། རྡོ་རྗེ་གདན་དུ་སྟན་གཅིག་གི་སྟེང་དུ་བསམ་གཏན་བཞི་པའི་རབ་མཐའ་ལ་བརྟེན་ནས། སྦྱོར་ལམ་དྲོད་ནས་བརྩམས་ཏེ་ཟད་པ་དང་མི་སྐྱེ་ཤེས་པ་འཁོར་དང་བཅས་པའི་བྱང་
ཆུབ་གདན་ཐོག་གཅིག་ལ་མངོན་དུ་བྱས་ཏེ། གསར་དུ་མངོན་པར་རྫོགས་པར་སངས་རྒྱས་པར་བཞེད་དོ། །དེ་ལྟར་ཡང་མཛོད་ལས། སྟོན་དང་བསེ་རུ་བྱང་ཆུབ་བར། །བསམ་གཏན་མཐའ་རྟེན་གཅིག་ལ་ཀུན། །དེ་ཡི་སྔོན་དུ་ཐར་ཆ་མཐུན། །ཞེས་སོ། །དེ་ལྟར་རྣམ་པར་གྲོལ་བའི་
ཆོས་ཀྱི་སྐུ་མྱ་ངན་ལས་འདས་པའི་དབྱིངས་སུ་ཞི་ནས་འཁོར་སྐྱེ་བའི་རྒྱུ་འབྲས་མ་ལུས་པ་དང་བྲལ་བ་དང་། རྣམ་པར་སྨིན་པའི་གཟུགས་ཀྱི་སྐུ་མཚན་དང་དཔེ་བྱད་ཀྱིས་བརྒྱན་ཞིང་། ཡོན་ཏན་དང་ཕྲིན་ལས་ཀྱིས་རྣམ་པར་བྱེ་བ་གཉིས་ཀྱི་བདག་ཉིད་དུ་སངས་རྒྱས་ནས། ཀུན་ཤེས་ནས་
བཟུང་སྟེ་རབ་བཟང་གི་བར་ལ་ཆོས་ཀྱི་འཁོར་ལོ་བསྐོར་ནས་ལྷག་མ་མེད་པའི་དབྱིངས་སུ་མྱ་ངན་ལས་འདས་པར་བཞེད་དོ། །གཉིས་པ་ཐེག་པ་ཆེན་པོ་ལས་འབྱུང་པ་ལ། ཇི་ལྟར་སངས་རྒྱས་པ་དང་། དེའི་རང་བཞིན་ངོས་བཟུང་པ་དང་། ཐུབ་པའི་མཛད་པ་བྱེ་བྲག་ཏུ་བཤད་པ་སྟེ་གསུམ་ལས།
དང་པོ་ཇི་ལྟར་སངས་རྒྱས་པ་ནི། ས་བཅུ་རྒྱུན་གྱི་མཐའ་མར་རྡོ་རྗེ་ལྟ་བུའི་ཏིང་ངེ་འཛིན་གྱིས་སྒྲིབ་པ་བག་ཆགས་དང་བཅས་པ་མ་ལུས་པ་ཕྱིར་མི་ལྡོག་པའི་ཚུལ་གྱིས་ཡོངས་སུ་སྤངས་པ་མཐར་ཕྱིན་པ་དང་། ཤེས་བྱ་ཇི་ལྟ་བ་དང་ཇི་སྙེད་པའི་དོན་མ་ལུས་པ་མངོན་སུམ་དུ་མཁྱེན་པའི་ཡེ་ཤེས་བརྙེས་
པའི་རྟོགས་པ་མཐར་ཕྱིན་པའི་བྱང་ཆུབ་ཆེན་པོ་ཐོབ་པ་ནི། དཔེར་ན་རིན་པོ་ཆེ་སྣོད་དུ་བཅུག་པ་སྒྲིབ་བྱེད་ཀྱི་སྣོད་ལེགས་པར་བསལ་བ་ན་མངོན་སུམ་དུ་གྱུར་པ་ལྟ་བུ་སྟེ། རྒྱན་ལས། སྒྲིབ་པ་ཀུན་གྱི་དྲི་མེད་པ། །རྣམ་པ་ཐམས་ཅད་མཁྱེན་ཉིད་ཐོབ། །རིན་ཆེན་སྣོད་ནི་ཕྱེ་བ་ལྟར། །སངས་
རྒྱས་ཉིད་ནི་ཡང་དག་བསྟན། །ཞེས་སོ། །གཉིས་པ་དེའི་རང་བཞིན་ངོས་བཟུང་བ་ནི། དང་པོར་དོན་ཕུན་སུམ་ཚོགས་པ་ལོངས་སྤྱོད་རྫོགས་པའི་སྐུ་དང་། གཞན་དོན་ཕུན་སུམ་ཚོགས་པ་སྤྲུལ་པའི་སྐུ་སྟེ། དེ་གཉིས་ཀའི་རྟེན་ཆོས་ཀྱི་སྐུ་དང་། སྐུ་གསུམ་གྱིས་བསྡུས་པའི་