འདུ་བགྱིས་སོ། །གཉིས་པ་ཞུ་དག་ཇི་ལྟར་བྱས་པ་ནི། དེ་ལྟར་མངོན་པར་འདུ་བགྱིས་པའི་ཕྱི་མོ་དེ་རྣམས་ཀྱི་ནང་ནས་རྒ་ཨ་གཉེན་པ་ནས་བྱུང་བའི་བསྟན་བཅོས་ཀྱི་དཔེ་ནི་མདོ་ཕྱོགས་ཀྱི་སྐོར་རྣམས་དང་། རྒྱུད་འགྲེལ་ཉུང་ཤས་ཤིག་ཤིན་ཏུ་དག་ཅིང་ཡིད་བརྟན་རུང་བ་ཁོ་ན་
མཆིས་ཀྱང་། དེ་ལས་གཞན་པའི་རྒྱུད་འགྲེལ་རྣམས་དང་། བརྡ་སྤྲོད་རིག་པའི་སྐོར་དང་། ཚད་མ་རིག་པའི་སྐོར་ནས་ཕལ་ཆེར་ཕྱིས་སུ་འཐོར་གོད་དུ་སོང་བས་མ་ཚང་བ་མང་ཞིང་། ཁ་འཐོར་ལུས་པ་རྣམས་ཀྱང་རྗེས་མ་ཞིག་གིས་ཁ་སྐོང་ཐོན་ལོ་ཙམ་བྱས་པའི་གྲས་
སུ་སོང་བས། ཡི་གེ་མཁན་མཁས་པོ་མ་བྱུང་བ་དང་ཆད་ལྷག་མང་པོ་ཡོད་པའི་སྐྱོན་གྱིས་ཡིད་རྟོན་འཆར་བཏུབ་པ་མང་པོ་མ་བྱུང་བས་ཅུང་ཟད་ཙམ་ལས་ཕན་སྐྱེད་ཆེན་པོ་ཐུབ་པ་མ་བྱུང་ངོ་། །དེ་བཞིན་དུ་ཀརྨ་པས་སྩལ་བའི་གླེགས་བམ་གྱི་ཚོགས་རྣམས་བཟོ་བཀོད་ཀྱི་
རྣམ་པ་ནི་མིག་གི་དགའ་སྟོན་ཆེན་པོ་ཁོ་ནར་བཞུགས་ཀྱང་། ཡི་གེ་པས་བྲིས་ཟིན་ནས་ཞུས་དག་སོང་བའི་རྗེས་ཅི་ཡང་མེད་པས་ཆད་ལྷག་ཤིན་ཏུ་མང་བ་དང་། རིག་པའི་གནས་ཀྱི་བསྟན་བཅོས་སྐོར་ནི་ཉུང་ཟད་ཅིག་ལས་གཞན་ལྟར་རྒྱས་པར་མ་བཞུགས་པ་དང་། སྐབས་
འགར་ཡིག་མཁན་མཁས་པོ་མ་བྱུང་བའི་ལག་རྗེས་སུ་སོང་བས་ཀློག་པ་ལ་ཡང་བཀའ་ཚེགས་མ་ཆུང་ཙམ་འབྱུང་བ་ཁོ་ནར་བཞུགས་པས་ཡིད་རྟོན་བཏུབ་པ་ཞིག་མ་བྱུང་། འོན་ཀྱང་སྔ་དུས་ཞིག་ནས་གྱེས་པའི་དཔེ་རྒྱུན་གཞན་ཞིག་ལས་བྲིས་པ་ཡིན་ནམ་སྙམ་པ་
གོ་རིམས་འཁྲུགས་པའི་མཚམས་དང་། སྐབས་འགའ་ཞིག་ནས་ཅུང་ཟད་དེ་ཕན་པ་བྱུང་ངོ་། །སྡེ་དགེ་ཉིད་ཀྱིས་བཞེངས་པའི་དངུལ་བྲིས་ཅན་ནི་དཔེ་མ་བུར་སོང་བས་བུམ་ཆུ་ཡར་འབྱོ་མར་འབྱོར་ཙམ་ལས་ཕན་སྐྱེད་ནུས་པ་ཅི་ཡང་མ་བྱུང་ངོ་། །དེ་རྣམས་ཀྱི་
ནང་ནས་སི་ཏུ་རིན་པོ་ཆེའི་བསྟན་བཅོས་འགྱུར་རོ་འཚལ་འདི་ཚང་ཞིང་རྒྱས་པ་དང་། མཚན་ཉིད་ཐེག་པའི་སྐོར་དང་སྔགས་ཀྱི་ཐེག་པའི་སྐོར་གྱི་སྐབས་འགར་འདི་ཉིད་གྲགས་པ་བྱུང་བས་གཙོ་བོར་བཟུང་བ་ཡིན་ནོ། །འོན་ཀྱང་འདིའི་ནང་ནའང་ཚད་མའི་སྐོར་