བརྒྱུད་པའི་དྲི་མ་མེད་པ་ལས་འོངས་པའི་གདམས་པ་གཙོ་ཆེ་སྟེ། ཤིན་ཏུ་ལྐོག་གྱུར་ལ་སྤྱོད་པའི་ཚེ་ལུང་ཉིད་ཚད་མར་ཡིན་པའི་ཕྱིར་དང་། ལུང་དོན་བརྒྱུད་པ་ཡང་དག་པའི་མན་ངག་གི་འགྲོས་ཀྱིས་བརྒྱན་པ་མེད་ན་ཉམས་སུ་མི་ལོན་པ་མང་དུ་ཡོད་པའི་ཕྱིར་དང་། གང་ཟག་ཁ་ཅིག་ལུང་གི་
ཚིག་སྒྲ་ཇི་བཞིན་པར་ཞེན་ནས་དོན་དུ་མི་འགྱུར་བ་ཡང་དུ་མ་ཡོད་པར་བཤད་པའི་ཕྱིར་རོ། །དེ་ལྟ་བས་ན་ཉན་པ་དང་བཤད་པར་བྱ་བའི་ཆོས་ནི་སངས་རྒྱས་ཀྱིས་གསུངས། སྡུད་པོས་བསྡུས། མཁས་གྲུབ་རྣམས་ཀྱིས་བཀྲལ། པཎྜི་ཏས་བཤད། ལོ་ཙཱ་བས་བསྒྱུར། བླ་མ་བརྒྱུད་པའི་མན་
ངག་དང་ལུང་གི་རྒྱུན་དང་ལྡན་པ། མཁས་པ་རྣམས་ལ་གྲགས་པ་ཞིག་དགོས་ཀྱི། དེ་ལས་གཞན་པའི་ཆོས་ལ་བཤད་སྒྲུབ་བྱས་ཀྱང་ཆོས་བཞིན་དུ་མི་འགྱུར་བ་ཡང་ཡོད་པར་གསུངས་པའི་ཕྱིར་རོ། །དེ་ལྟ་བས་ན་དེང་འདིར་བློ་དང་ལྡན་པའི་སྐྱེས་བུ་དམ་པ་སུ་དག་གིས་ཉན་པ་དང་བཤད་
པ་ལ་སོགས་པའི་བྱ་བ་ཡང་དག་པའི་སྒོ་ནས་གཅེས་སྤྲས་སུ་བྱ་བའི་སྙིང་པོ་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དཔག་ཏུ་མེད་པའི་ཡེ་ཤེས་དང་ཐུགས་རྗེ་ཆེན་པོའི་དཀྱིལ་འཁོར་ཡོངས་སུ་རྫོགས་པ་གང་དེས། སེམས་ཅན་ཐམས་ཅད་ལ་
ཕན་པའི་ཕྱིར་ལེགས་པར་བསྟན་པའི་བདུད་རྩིའི་བཏུང་བ་ཇི་སྙེད་ཅིག་སྩལ་བ་ཐམས་ཅད་ཀྱང་། བསྒྲུན་དུ་མེད་པའི་མཁྱེན་རབ་དང་། སྤོབས་པ་དང་། ཏིང་ངེ་འཇིན་དང་། དྲན་པའི་སྙིམ་པ་དག་རབ་ཏུ་བརྐྱངས་ནས་ཡང་དག་པ་ཉིད་དུ་འཐུངས་པས། ཆོས་ཀྱི་ཚུལ་ཐམས་ཅད་ལ་ཞུམ་
པ་མེད་པའི་ཡོན་ཏན་གྱི་ཁོ་ལག་ཕྱོགས་ཐམས་ཅད་བརྟས་པར་གྱུར་བའི་སྲས་ཀྱི་ཐུ་བོར་གྱུར་བ་གང་དག་བྱོན་པ་སྟེ། དེའང་སྟོན་པ་ཉིད་ཀྱིས་རྒྱལ་ཚབས་ཆེན་པོར་དབང་བསྐུར་བའི་རྗེ་བཙུན་མ་ཕམ་པ་དང་། དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་འཛིན་པ་དཔལ་ལྡན་ལག་ན་
རྡོ་རྗེ་ལ་སོགས་པ་ས་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང་། གཉིས་ཀའི་ཆ་ལས་རྣམ་པར་གྲོལ་ཏེ་འཁོར་བ་ལས་རིང་དུ་མངོན་པར་འཕགས་པའི་དགྲ་བཅོམ་པ་རྣམས་དང་། སྟོན་པ་ཉིད་ཀྱིས་ངེས་པ་དོན་གྱི་ལུང་གི་ཚོགས་ཀྱིས་མངོན་པར་བསྔགས་པའི་