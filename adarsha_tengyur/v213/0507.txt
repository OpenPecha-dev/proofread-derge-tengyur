བར་གཤེགས་པའི་བསྟན་པ་དམ་པའི་ཆོས་ཀྱི་སྦྱིན་པ་ཟད་མི་ཤེས་པའི་སྣང་བ་ཆེན་པོ་བཀྱེ་སྟེ། དེའང་དོན་དུ་གཉེར་བའི་འགྲོ་བ་རང་རང་གི་བློ་དང་མོས་པར་འཚམ་པའི་ཆོས་ཀྱི་རྣམ་གྲངས་གང་དང་གང་ཡིན་པ་དེ་དག །ཆེ་བའི་ཡོན་ཏན་དང་ཕན་ཡོན་བསམ་
གྱིས་མི་ཁྱབ་པ་རྣམས་རྗེས་སུ་གདམས་པ་དང་བཅས་པའམ། ཡང་ན་དགེ་བའི་རྩ་བ་གང་དག་གི་རྗེས་སུ་ཡི་རང་བར་བྱེད་པའི་ཚིག་གིས་སྙན་པར་སྨྲ་བ་དང་བཅས་པས་ལེན་དུ་འཇུག་གོ། །དེ་ལ་བརྟེན་ནས་ཡངས་པའི་རྒྱལ་ཁམས་ཀྱི་སྣོད་ཐམས་ཅད་རྒྱལ་བའི་བསྟན་པ་རིན་
ཐང་གཞལ་དུ་མེད་པའི་འབྱོར་པ་བླ་ན་མེད་པ་དང་ལྡན་པའི་སྙིང་པོ་ཅན་དུ་བགྱིད་དོ། །དེ་ལྟ་བུའི་མཛད་པ་གང་ལ་ཕྱོགས་བཅུའི་རྣམ་པར་འདྲེན་པ་ཐམས་ཅད་ཀྱང་དབྱིངས་ནས་དགྱེས་པའི་བརྡ་མཚོན་དུ། ལེགས་སོའི་ལུང་གི་གླིང་བུ་མཐའ་དག་མགྲིན་གཅིག་ཏུ་བསྒྱུར་བ་ལ་མི་སྤྲོ་
པ་ཅུང་ཟད་ཀྱང་མེད་ན། འགྲོ་བ་ཕལ་བ་དག་མགུ་བ་ཙམ་ལ་ངོ་མཚར་ཆེ་བ་ཅི་ཞིག །གཞན་ཡང་ཆོས་ཀྱི་ཆེད་དུ་དམིགས་ནས་ཕུལ་བའི་ནོར་རྫས་ཀྱི་བྱེ་བྲག་ཇི་སྙེད་བྱུང་བ་རྣམས་ཀྱང་ཕལ་ཆེར་ནི་གོང་དུ་སྨོས་པའི་མཆོད་སྦྱིན་གྱི་ཞིང་དུ་གྱུར་པ་རྣམས་ལ་གཏོང་བ་དང་། དགེ་
འདུན་འདུ་བའི་དྲིའི་གཙང་ཁང་བརྩིགས་པ་དང་། དེ་བཞིན་གཤེགས་པ་རྣམས་དང་། དེ་དག་གི་སྲས་དང་སློབ་མའི་ཚོགས་དང་བཅས་པའི་སྐུ་དང་གསུང་དང་ཐུགས་ཀྱི་རྟེན་རྣམས་བཞེང་བའི་རྒྱུར་སྦྱོར་བ་དང་། དེང་གི་དུས་སུའང་འཇིག་རྟེན་གསུམ་གྱི་མཆོད་སྡོང་བླ་ན་མེད་པ་ཆོས་
སྦྱིན་པར་གྱི་ཕྱི་མོ་རྒྱ་ཆེན་པོ་འདི་དག་བསྐྲུན་པ་ལ་དགོས་པའི་ཡོ་བྱད་མཁོ་དགུ་ཕུན་སུམ་ཚོགས་པ་མ་ཚང་བ་མེད་པ་བསྒྲུབས་པའི་རྒྱུར་བྱེད་པ་དང་། དེ་དག་གི་ལས་བྱེད་པ་རྣམས་ཀྱི་བཟའ་ཡོན་དུ་སྟོབ་པ་ལ་སོགས་པས། འགྲོ་བ་གང་དག་གིས་ཆོས་ཀྱི་སྦྱིན་པ་མངོན་
པར་འདུ་བྱས་པའི་ནོར་རྫས་ཀྱི་འབྲེལ་པ་ཅུང་ཟད་རེ་བཞག་པ་རྣམས་ཀྱང་། ནམ་ཞིག་ན་དགེ་བ་ཉིད་ནས་དགེ་བ་ཉིད་ཀྱི་རྒྱུ་རྐྱེན་དུ་མཆི་བ་སྟེ། དཔེར་ན་རྒྱ་མཚོ་ཆེན་པོའི་ནང་དུ་ཆུའི་ཐིགས་པ་ཉུང་ཟད་ཅིག་ལྷུང་བ་ན་ཡང་། ཇི་སྲིད་རྒྱ་མཚོ་ཆེན་པོ་དེ་ཉིད་ཡོངས་སུ་སྟོངས་བར་མ་གྱུར་