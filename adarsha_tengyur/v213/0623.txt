བརྒྱ་སྟོང་ཕྲག་དུ་མ་ཅིག་ཅར་དུ་བྱེ་བར་བརྟེན། མངའ་འོག་གི་མིའི་འགྲོ་བ་མང་ཤས་ཤིག་ནི། ལེགས་བྱས་ཆོས་ཀྱི་སྦྱིན་པ་རྒྱ་ཆེན་པོ་འདི་དག་མྱུར་དུ་འགྲུབ་པར་བྱེད་པའི་ལས་བྱེད་པར་གྱུར་ཏོ། །དེའང་ལ་ལ་ནི་གསར་རྙིང་བརྡའི་ཚིག་དང་དོན་གྱི་འཁྲུལ་པ་སེལ་
བར་བྱེད་པའི་དག་སྡེབ་པར་གྱུར། ལ་ལ་ནི་སྣག་ཚ་དང་སྨྱིག་བུ་ལག་ཆར་ཐོགས་ནས་ཡིག་རིགས་མང་པོ་སོར་མོའི་འཕྲུལ་གྱིས་བསྐྲུན་པ་ལ་དཀའ་བ་མེད་པའི་ཡི་གེའི་འདུ་བྱེད་པ་གྱུར། ཕལ་ཆེར་ཡི་གེའི་གཟུགས་བརྙན་གྱི་ཚད་དང་མཚན་ཉིད་ཉམས་པ་མེད་པའི་ཡིག་འབྲུ་བརྐོ་བའི་
རྐོས་བྱེད་པར་གྱུར་ཏོ། །གཞན་ཡང་དཀར་ཞིང་འཇམ་པའི་ངོས་གཞི་རབ་ཏུ་གཙང་བའི་ཤོག་བུའི་འདུ་བྱེད་པ་དང་། ཤིང་གཞོག་པ་དང་། ཐ་ན་ཤིང་དང་ཤོག་གུའི་ཞོ་ཤས་འཚོ་བ་པ་ཡན་ཆད་ཀྱང་མི་བདག་ཆེན་པོའི་དགེ་ཚོགས་སྒྲུབ་པའི་གྲོགས་སུ་གྱུར་པ་ནི། དཔེར་ན་རིའི་རྒྱལ་པོ་ལྷུན་པོའི་
ངོས་ལ་བརྟེན་པའི་འདབ་ཆགས་ཀྱི་རིགས་ཁ་དོག་ཐ་དད་པར་ཡོད་པ་རྣམས་ཀྱང་། རིན་པོ་ཆེ་ཀཉྩ་ནའི་ཁ་དོག་འབའ་ཞིག་ཏུ་སྣང་བ་ལྟར། མི་བདག་སྐྱེ་དགུའི་ས་འཛིན་ཆེན་པོ་དགེ་བའི་ལམ་དུ་སྙིང་སྟོབས་རྨད་དུ་བྱུང་བ་ཞུགས་པ་ན། དེའི་རྗེས་སུ་ཆབ་འབངས་ཀྱི་སྐྱེ་བོ་ཐམས་ཅད་ཀྱང་དགེ་བའི་
ལས་ཀྱི་བྱ་བ་བྱེད་པ་དང་ལག་ཏུ་ལེན་པ་པོར་གྱུར་ཏེ། ཐམས་ཅད་ཀྱང་རང་རང་གི་ལས་སྐལ་གང་དང་གང་བསྐོས་པ་དེ་དང་དེ་ལ་མ་རྨོངས་པའི་བཟོའི་གནས་ཀྱི་རིག་པ་འཆང་བ་ཁོ་ནར་གྱུར་ཏོ། །ཁྱད་པར་ཡི་གེ་འདྲི་བ་ལ་ཉེ་བར་མཁོ་བའི་མཚན་ཉིད་གདོན་པ་བཅུ་དང་གཅེས་སོ་བརྒྱད་དེ་བཅོ་བརྒྱད་དང་།
མགོ་དང་། དཔུང་པ་དང་། ཟགས་མཆུ་དང་། ཡར་འཐེན་དང་། མར་འཐེན་དང་། མིག་བུ་སྟེ། དེ་རེ་རེ་ལའང་རབ་དང་འབྲིང་དང་ཐ་མ་སྟེ་གསུམ་གསུམ་དུ་ཕྱེ་བའི་མ་ཆོས་ཉི་ཤུ་རྩ་གཅིག་དང་། རྣ་རུའི་ཆོས་གསུམ་དང་། འགྲེང་བུའི་ཆོས་གཉིས་དང་། གི་གུའི་ཆོས་གསུམ་དང་། 
ཞབས་ཀྱུའི་ཆོས་གསུམ་དང་། ར་བཏགས་ཀྱི་ཆོས་གཉིས་དང་། ཡ་བཏགས་ཀྱི་ཆོས་གསུམ་སྟེ་བུ་ཆོས་བཅུ་དྲུག་དང་། སྤྱིའི་ཆོས་གསུམ་སྦོ་དང་བཅས་པ་སྟེ་རགས་པར་ཆོས་བཞི་བཅུའི་མཚན་ཉིད་དང་། ཞིབ་པར་སོ་སོའི་ཐིག་གིས་ཆ་དབྱེ་བ་དང་བཅས་པ་སྟེ། དེ་དག་གི་སྲོལ་འབྱེད་ཚེ་ན་