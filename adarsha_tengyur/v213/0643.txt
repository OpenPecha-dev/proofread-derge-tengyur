པའི་གནས་སུ་བྱེད་པ་ན། །འཛམ་གླིང་གནས་མཆོག་ཉི་ཤུ་བཞིའི། །ཡུལ་ནི་སོ་གཉིས་ནང་དུ་གཏོགས། །ཡིད་ཆེས་ལོ་རྒྱུས་ཚད་མ་རུ། །བཟུང་ལ་ལེགས་པར་གཏན་འབེབས་པའི། །གནས་རྙེད་ཕྱི་ཡི་ས་དཔྱད་སོགས། །མི་ཤེས་པའམ་མ་གྲུབ་ཀྱང་། །དགེ་ལེགས་རང་
བཞིན་འབྱུང་བར་བཤད། །ཅེས་གསུངས་པའང་ཤིན་ཏུ་ཡིད་ཆེས་པའི་ལེགས་པར་བཤད་པ་རྨད་དུ་བྱུང་བར་སྣང་ངོ་། །དེས་ན་ཆོས་གྲྭ་ཆེན་པོ་འདིར་ནི་གོང་དུ་ཇི་སྐད་བཤད་པའི་སྐྱེས་བུ་དམ་པ་མཁས་ཤིང་གྲུབ་པ་དེ་དག་གིས་ས་གཞི་ལེགས་པར་བརྟགས་ཤིང་སྦྱངས་ནས་བྱིན་གྱིས་བརླབས་པ་དང་། དེ་
ནས་བརྩམས་ཏེ་སྲིད་པ་དང་ཞི་བའི་དཔའ་འབྱོར་གྱིས་ཕྱོགས་ཐམས་ཅད་ནས་ཤིན་ཏུ་བཀྲ་ཤིས་པའི་གནས་སུ་གྱུར་ཅིང་། ལྷ་དང་བཅས་པའི་འཇིག་རྟེན་གྱི་མཆོད་རྟེན་ཆེན་པོ་ཉིད་དུ་གྱུར་པའི་ཕྱིར་སའི་ཆོ་ག་ལ་ནན་ཏན་དུ་མ་བྱས་ཀྱང་མི་བཏུབ་པ་མེད་པའི་ཕྱིར། བྱེ་བྲག་ཏུ་ས་གཞི་བརྟག་པའི་ཆོ་ག་རྣམས་དང་།
མངོན་པ་ལས་བསླང་བ་དང་། ལས་དང་བྱ་བས་སྐྱོན་སྦྱང་བ་རྣམས་ནི་ལྷག་པར་དགོས་པ་མ་མཆིས་སོ། །དེ་ལས་གཞན་པ་ཆོ་ག་རྣམས་ནི་སླར་ཡང་བགྱིས་ན་ཤིན་ཏུ་ཕུན་སུམ་ཚོགས་པའི་རྒྱུ་ཉིད་དུ་ཆེས་ཆེར་བསྔགས་ཤིང་། མཁས་པ་ཀུན་གྱི་ལག་ལེན་ལའང་མཛད་པ་དང་། བྱེ་བྲག་ཏུ་དཔེར་ན་གཟུགས་
དང་སྟོབས་དང་ཁོ་ལག་ཀུན་ནས་རྫོགས་པའི་གླང་པོའི་མཆོག་གངས་རིའི་དུམ་བུ་འགྲོ་ཤེས་པ་དང་འདྲ་བ་རྣམས་ཀྱང་འདུལ་མཁན་མཁས་པའི་ལྕགས་ཀྱོ་ཆུང་དུས་བཏབ་པས་དེའི་དབང་དུ་མི་འགྱུར་བ་མེད་པ་དེ་བཞིན་དུ། ལྷ་དང་བཅས་པའི་འཇིག་རྟེན་གྱི་ཁམས་སུ་མཐུ་ཆེ་བ་དང་། རྫུ་འཕྲུལ་ཆེ་བ་དང་། དཔུང་
ཆེ་བ་དང་། དབང་ཆེ་བར་རློམ་པ་རྣམས་ཀྱང་གསང་སྔགས་དང་རིག་སྔགས་གྲུབ་པ་རྣམས་ཀྱི་བཀའ་ལུང་གི་འཕྲིན་ཡིག་གཉེན་པོ་ཐོས་པ་འཛིན་པའི་བཅུད་དུ་སེམ་པ་ཙམ་གྱིས་དེའི་དོན་ཚུལ་བཞིན་དུ་བསྒྲུབ་པ་ལ་གུས་པར་མི་འགྱུར་བ་སུ་ཞིག །དེས་ན་དེ་ལྟ་བུའི་བདག་ཉིད་ཆེན་པོ་རྣམས་ཀྱིས་ས་གཞི་བྱིན་གྱིས་རློབ་པའི་
ཆོག་ཚུལ་བཞིན་དུ་བགྱིས་པ་ནི་ཆེས་མཆོག་ཏུ་ཡང་བདེ་ལེགས་ཕུན་སུམ་ཚོགས་པའི་གཞིར་གྱུར་པ་སྟེ། དེང་འདིར་སྐྱེ་བ་ནས་སྐྱེ་བར་དཀར་བ་མིན་པའི་ངག་གི་ལས་རྣམ་པར་སྤངས་པ། མཆོག་ཏུ་དེ་བཞིན་གཤེགས་པ་ཀུན་གྱི་གསང་བའི་སྙིང་པོ་ཟབ་མོ་སྔགས་ཀྱི་དངོས་གྲུབ་ཀྱིས་ཤིན་ཏུ་བརླིང་བར་བྱས་