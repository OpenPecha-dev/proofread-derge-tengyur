བར་གྱི་གསར་འགྱུར་དང་། མདོ་དང་སྔགས་དང་། རིག་གནས་ཀྱི་དཔེ་རྙིང་ཁུངས་བཙུན་པ་སྔར་མ་ཆུད་པ་རྣམས་དང་བཅས་པའི་ཁྱོན་བདུན་བརྒྱ་དང་བརྒྱད་ཅུ་ཙམ་བསྣན་པས། ཁྱོད་བསྡོམས་པར་ཆོས་ཀྱི་རྣམ་གྲངས་སྟོང་ཕྲག་བཞི་དང་ཉིས་བརྒྱ་དགུ་ཙམ་བསགས་
པ་ལ། མ་ཕྱིར་སྡེབ་ཀྱི་ཞུ་ཆེན་པ་རྣམ་གླིང་པཎ་ཆེན་དཀོན་མཆོག་ཆོས་གྲགས་ཀྱིས་གཙོས་པའི་བརྡ་དག་དང་རིག་པའི་གནས་ལ་བྱང་ཆུབ་པ་རྣམས་ཀྱིས་བགྱིས་ཏེ་བཞེངས་ནས། དེའི་དཀར་ཆག་འཇིག་རྟེན་གསུམ་གྱི་བདེ་སྐྱིད་པད་ཚལ་བཞད་པའི་ཉིན་བྱེད་ཅེས་བྱ་བ། རྒྱལ་
བའི་དབང་པོ་ཐམས་ཅད་མཁྱེན་པ་ལྔ་པ་ཆེན་པོས་བརྩམས་སོ། །དེ་ལ་སོགས་པ་སྔོན་གྱི་མཁས་པ་ཆེན་པོ་ཐུབ་དབང་བསྟན་པའི་རྩ་ལག་དམ་པར་གྱུར་པ་རྣམས་ཀྱིས། ལན་གྲངས་དུ་མའི་བར་དུ་བརྡ་དང་དོན་གྱི་ཞུས་ཆེན་ལན་གྲངས་མང་པོས་ལེགས་པར་གཏན་ལ་ཕབ་
སྟེ། དེ་དག་ལས་མཆེད་པའི་དཔེ་རྒྱུན་མང་པོ་རྣམས་ནི་ཡུལ་དབུས་གཙང་གི་ཕྱོགས་ཀྱི་གདན་ས་ཆེན་པོ་རྣམས་སུ་དར་རྒྱས་ཤིན་ཏུ་ཆེ་བར་བཞུགས་ནའང་། མདོ་སྨད་ཀྱི་ལྗོངས་འདིར་སྔོན་དུས་དགོངས་འགྲེལ་འགྱུར་རོ་འཚལ་གྱི་གླེགས་བམ་ཡོངས་སུ་ཚང་བའི་འདྲི་སྲོལ་ཆེ་བ་
ཞིག་མ་བྱུང་བ་ལྟ་བུས། ཕྱི་མོར་བཏུབ་པའི་དཔེ་རྒྱུན་ནི་ཤིན་ཏུ་དཀོན་པ་ཙམ་སྣང་བ་ལས། རྒ་སྟོད་ཀྱི་ཕྱོགས་ན་རྒ་ཨ་གཉན་དམ་པ་ཞེས་པ། ཁམས་གསུམ་ཆོས་ཀྱི་རྒྱལ་པོ་ཆེན་པོ་དཔལ་ས་སྐྱ་པ་འཕགས་པ་བློ་གྲོས་རྒྱལ་མཚན་དཔལ་བཟང་པོ་པའི་གསུང་ལས་སྐྱེས་པའི་
སློབ་མའི་ཐུ་བོར་གྱུར་པ། དཔལ་ལྡན་རྡོ་རྗེ་འཆང་གི་གསང་བའི་སྔགས་ཀྱི་རྣལ་འབྱོར་ལེགས་པར་གྲུབ་པའི་རྟགས་སུ། གང་གི་སྐུ་དང་གསུང་དང་ཐུགས་ཀྱི་གསང་བ། མི་ཕྱེད་རྡོ་རྗེ་གསུམ་གྱི་ཁམས་སུ་བརྟས་པའི་བྱིན་རླབས་མེ་དཔུང་གི་ཚ་ཚ་རེས་ཀྱང་། ཆུ་སྲིན་རྒྱལ་མཚན་
ཅན་སྡེ་དང་བཅས་པ་བསྐལ་བ་བརྒྱ་ཕྲག་མང་པོའི་ཕ་རོལ་དུ་ཡང་གནས་པའི་གོས་འཕྲོག་པ་ལ། ཅུང་ཟད་ཀྱང་བསྙེལ་བ་མི་མངའ་བའི་དཔའ་བོ་ཆེན་པོར་གྱུར་ཏེ། དེའི་གྲགས་པ་ཆེན་པོ་ཧོར་རྒྱལ་ཁམས་སུ་ཡང་ཨ་གཉན་པཀྵི་ཞེས་ཀུན་དུ་ཡོངས་སུ་གྲགས་པའི་སྐྱེས་བུ་ཆེན་པོ་