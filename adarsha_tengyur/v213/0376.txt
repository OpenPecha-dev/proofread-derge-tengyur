འཇུག་པ་ལ་ནི་དབང་བསྐུར་བ་ལེགས་པར་ཐོབ་དགོས་ཀྱི། དབང་བསྐུར་བ་མཐོབ་པར་སྔགས་ཀྱི་ལམ་ལ་འབད་པ་བྱས་ཀྱང་དངོས་གྲུབ་ཐོབ་པར་མི་འགྱུར་ཞིང་། བརྒྱ་ལམ་ན་འཇིག་རྟེན་པའི་དངོས་གྲུབ་ཕྲ་མོ་ཙམ་ཐོབ་སྲིད་ཀྱང་ཕྱི་མར་ངན་སོང་དུ་འགྲོ་བར་གསུངས་ཏེ། དམ་པ་དང་པོའི་རྒྱུད་
ལས། དབང་བསྐུར་མེད་པར་རྒྱུད་འཆད་དང་། །ཟབ་མོའི་དེ་ཉིད་སྒོམ་བྱེད་པ། །དེ་དོན་ལེགས་པར་ཤེས་ན་ཡང་། །དམྱལ་བར་འགྱུར་གྱི་གྲོལ་བ་མིན། །ཞེས་དང་། ཕྱག་རྒྱ་ཆེན་པོ་ཐིག་ལེའི་རྒྱུད་ལས། དབང་མེད་ན་ནི་དངོས་གྲུབ་མེད། །བྱེ་མ་བརྩིར་ཡང་མར་མེད་བཞིན། །
གང་ཞིག་རྒྱུད་ལུང་ང་རྒྱལ་གྱིས། །དབང་བསྐུར་མེད་པར་འཆད་བྱེད་པ། །སློབ་དཔོན་སློབ་མ་ཤི་མ་ཐག །དངོས་གྲུབ་ཐོབ་ཀྱང་དམྱལ་བར་སྐྱེ། །དེ་བས་འབད་པ་ཐམས་ཅད་ཀྱིས། །བླ་མ་ལ་ནི་དབང་ནོད་ཞུ། །ཞེས་དང་། དབང་བསྐུར་མ་ཐོབ་པར་སྔགས་པ་ཉིད་དུ་ཁས་ལེན་པ་
སྙིང་པོ་མེད་ཅིང་སྨིག་རྒྱུའི་ཆུ་ལ་བཏུང་བར་འདོད་པ་དང་མཚུངས་ཏེ། བདེ་མཆོག་རྩ་རྒྱུད་ལས། སྔགས་པས་དཀྱིལ་འཁོར་མ་མཐོང་བར། །གང་ཞིག་རྣལ་འབྱོར་པར་འདོད་པ། །མཁའ་ལ་ཁུ་ཚུར་གྱིས་རྡེག་དང་། །སྨིག་རྒྱུའི་ཆུ་ནི་འཐུང་དང་མཚུངས། །ཞེས་དང་། རྡོ་རྗེ་ཐོད་པའི་
རྒྱུད་ལས་ཀྱང་། དཔེར་ན་བུ་ཚ་མེད་པའི་ཁྱིམ། །ཤི་བ་ཙམ་གྱིས་སྟོང་པར་འགྱུར། །དེ་བཞིན་དབང་དང་བྲལ་བ་ཡི། །ཡེ་ཤེས་ཀུན་གྱི་སྟོང་པ་ཉིད། །དཔེར་ན་པི་ཝང་སྦྱོར་ཀུན་ཚོགས། །རྒྱུ་དང་བྲལ་ན་བརྡུང་མི་རུང་། །དེ་བཞིན་དབང་དང་བྲལ་ན་ནི། །སྔགས་དང་བསམ་གཏན་
འགྲུབ་མི་འགྱུར། །རྨོངས་པ་གང་ཞིག་དབང་མེད་པར། །བདག་ནི་དབང་བསྐུར་ཞེས་སྨྲ་བ། །ཇི་སྲིད་སངས་རྒྱས་བཞུགས་ཀྱི་བར། །སློབ་མར་བཅས་ཏེ་དམྱལ་བར་འགྲོ། །ཞེས་བྱ་བ་ལ་སོགས་པ་དབང་བསྐུར་བ་མ་ཐོབ་པར་སྔགས་ཀྱི་ལམ་ལ་འཇུག་པའི་ཉེས་པ་དཔག་ཏུ་མེད་པ་
གསུངས་ཤིང་དབང་བསྐུར་བ་ཚུལ་བཞིན་དུ་ཐོབ་པའི་ཕན་ཡོན་བསམ་གྱིས་མི་ཁྱབ་ཀྱང་། མདོར་བསྡུ་ན། གང་ཟག་དབང་པོ་ཡང་རབ་དབང་གི་རྗེས་དེ་མ་ཐག་པར་གྲོལ་བར་གསུངས་ཏེ། འགྲེལ་ཆེན་སྒྲོན་མ་གསལ་བ་ལས། དངོས་གྲུབ་ཐམས་ཅད་ནི་དཀྱིལ་འཁོར་དུ་དབང་བསྐུར་བ་ལས་