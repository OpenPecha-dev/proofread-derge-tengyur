གྲགས་སོ། །འགར་ཆེན་ཡེ་ཤེས་བཟང་པོ་ནི་སྙིང་སྟོབས་དང་མཐུ་རྩལ་རྨད་དུ་བྱུང་བ་ཞིག་སྟེ། དེས་སླང་མདོ་དྲུག་གི་ནོར་འཛིན་མའི་ཆ་ཡངས་པ་བདག་གིར་མཛད་དོ། །དེ་ནི་སྔ་ན་མེད་པའི་དབང་ཐང་གི་ལྗོན་པ་རབ་ཏུ་རྒྱས་པའི་གྲིབ་{མ་}ལ་འབངས་ཀྱི་ཚོགས་མཐའ་དག་
ངལ་བསོར་སྤྱོད་ཅིང་བཀའ་ལུང་ཐམས་ཅད་རྒྱན་བཟང་པོ་ལྟར་དུ་བསྲེལ་བ་བྱུང་ངོ་། །དེ་ལ་རིགས་ཀྱི་སྲས་གཉིས་བྱུང་བའི་དང་པོ་ནི་སྒོམ་སྟོན་བསོད་ནམས་རིན་ཆེན་དང་། གཉིས་པ་རྔུ་རྒུ་རུ་ཞེས་བྱ་བ་གཉིས་ཏེ། དེའི་དང་པོ་ནི་ཆོས་དང་སྲིད་པའི་གཙུག་ལག་གཟུང་གི་གཞུང་ལུགས་དཔྱོད་པ་ལ་བློ་རབ་ཏུ་
གསལ་བ་དང་། བྱས་པ་གཟོ་བ་ལྷག་པའི་བསམ་པས་གནས་པར་གྱུར་པ་ལ་སོགས་པ་ཡ་རབས་ཀྱི་སྤྱོད་ཚུལ་དང་མཛངས་པའི་ཡོན་ཏན་ཅི་རིགས་པ་ཚང་བས། རྣམ་འདྲེན་བུ་རམ་ཤིང་པའི་རིང་ལུགས་མ་ནོར་བ་ཡོངས་སུ་འཛིན་པའི་སྐྱེས་བུ་ཆེན་པོ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་ཞབས་
ཀྱི་པདྨར་བརྟེན་ནས་དེའི་ལས་ཚན་གྱི་རྣམ་གཞག །གསོལ་གཟིམས་མཆོད་གསུམ་འཇལ་ཡིག་མཛོད་པ་གསུམ། །ཐབ་འདྲེན་གདན་གསུམ་སྐྱ་རྟ་མཛོ་ཁྱི་བཞི། །ཆེན་པོ་ལ་འོས་ལས་ཚན་བཅུ་གསུམ་སྟེ། །འདི་རྣམས་ཆོས་ཀྱི་རྒྱལ་པོ་ས་སྐྱ་པ། །དཔལ་ལྡན་འཕགས་པའི་རིང་
ལ་དར་བ་ཡིན། །ཞེས་པའི་ལས་ཚན་བཅུ་གསུམ་གྱི་ཐོག་མ་གསོལ་དཔོན་གྱི་ལས་ཀ་ཟིན་ཏོ། །དེ་ནས་རིམ་གྱིས་གོང་ནས་གོང་དུ་ཕྱིན་པར་གྱུར་ཏེ་སྟོང་སྐོར་གྱི་དཔོན་པོའི་འཇའ་ས་དང་སྟག་མགོ་ནོར་བུ་གསུམ་པ་དང་དམག་རྣམས་བྱིན་ཏེ་ཆེན་པོའི་གོ་ས་ཉིད་དུ་དབང་བསྐུར་རོ། །ཕྱིས་སུ་
ས་དམར་ཡང་དགོན་དུ་ཚོགས་པ་སྟོང་ཕྲག་ཙམ་བསྐྱངས་པ་དང་བཅས་ཏེ་དེར་བསྟན་པའི་གཞི་ཆེན་པོ་བཙུགས་སོ། །གཅུང་པོ་རྔུ་རྒུ་རུ་ཅན་ལ་བསོད་ནམས་ཀྱི་བྱེད་པོས་ལེགས་པར་སྩལ་བའི་སྲས་དགུ་ཡོད་པའི་ནང་ནས་རྔུ་རྗེ་སྟོང་དཔོན་ཟླ་བ་བཟང་པོ་ཞེས་བྱ་བ་བློ་སྒྲིན་ཞིང་གཟུ་བོར་གནས་
པ། སྐྱེ་བོ་ཀུན་གྱིས་བཀུར་བའི་འོས་སུ་གྱུར་པ་ཞིག་སྟེ། དེའང་གོང་མ་མཆོད་ཡོན་གྱིས་བཀའ་དྲིན་བཟང་པོས་ལེགས་པར་བསྐྱངས་ཤིང་རིམ་གྱིས་རྔུ་རྒྱུད་ས་དམར་ནས་བཟུང་སྟེ་ལྗང་མཚམས་བར་གྱི་སྟོང་དཔོན་གྱི་བསྐོས་གཞག་དང་ལུང་ལས་ཀྱིས་མངོན་པར་མཐོ་བ་ཆེན་པོའི་གོ་སར་བཞག་