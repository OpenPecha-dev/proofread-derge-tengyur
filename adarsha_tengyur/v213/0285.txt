ཞེས་ཤེས་པའི་ཆེད་དུ་དེ་དག་སྟོན་པ་ཕྲ་རྒྱས་བསྟན་པའི་མཛོད་དོ། །གནས་དྲུག་པས་ནི་ཀུན་ནས་འབྱུང་བའི་ལས་དང་ཉོན་མོངས་པ་དེ་དག་གྱི་རྒྱུན་འགོག་པར་བྱེད་པའི་གཉེན་པོ་ཉིད་ནི་ལམ་དང་གང་ཟག་ལ་རག་ལས་སོ་ཞེས་ཤེས་པའི་ཆེད་དུ་རྣམ་པར་
གྲོལ་བའི་ལམ་དང་གང་ཟག་བསྟན་པའི་མཛོད་དོ། །གནས་བདུན་པས་ནི་མཐོང་བ་དང་སྒོམ་པས་སྤང་བར་བྱ་བ་སྤངས་པའི་འབྲས་བུ་ཤེས་པ་རྣམ་པ་བཅུ་ཤེས་པ་དང་ལྡན་པ་དང་། འཐོབ་པ་དང་། སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་བརྗོད་པ་ཡེ་ཤེས་བསྟན་པའི་མཛོད་དོ། །
གནས་བརྒྱད་པས་ནི། འཇིག་རྟེན་པ་དང་ཐུན་མོང་བའི་ཡོན་ཏན་བསམ་གཏན་དང་། གཟུགས་མེད་ཀྱི་ཏིང་ངེ་འཛིན་གྱི་དབྱེ་བ་བསྟན་པ་སྙོམས་པར་འཇུག་པ་བསྟན་པའི་མཛོད་དེ། འདི་ལ་སློབ་དཔོན་རང་ཉིད་ཀྱིས་མཛད་པའི་རང་འགྲེལ་དང་བཅས་པ་ལྟ་བུའོ། །གཉིས་པ་སྤྱོད་པའི་ཆ་
གསལ་བར་བྱེད་པ་ནི། འདི་ལྟར། རབ་བྱུང་གསོ་སྦྱོང་གཞི་དང་ནི། །དགག་དབྱེ་དབྱར་དང་ཀོ་པགས་དང་། །སྨན་དང་གོས་དང་སྲ་བརྐྱང་དང་། །ཀོ་ཤམྦྷི་དང་ལས་ཀྱི་གཞི། །དམར་སེར་ཅན་དང་གང་ཟག་དང་། །སྤོ་དང་གསོ་སྦྱོང་བཞག་པ་དང་། །གནས་མལ་དང་ནི་རྩོད་པ་དང་། །
དགེ་འདུན་དབྱེན་རྣམས་བསྡུས་པ་ཡིན། །ཞེས་ལུང་བར་སྡོམ་ལས་འབྱུང་བའི་གཞི་བཅུ་བདུན་གྱི་གོ་རིམས་སྨོས་པ་དག་དང་ཅུང་ཟད་མི་འདྲ་བའི་ཁྱད་པར་མིན་པ་གཞན་ལུང་གཞི་ནས་བྱུང་བའི་དོན་རྣམས་ནི་གཞུང་གི་ཚུལ་དུ་བཤད། ལུང་རྣམ་པར་འབྱེད་པ་ལས་བྱུང་བ་རྣམས་ནི་
འགྲེལ་བའི་ཚུལ་དུ་མཛད། ལུང་ཕྲན་ཚེགས་ནས་བྱུང་བ་རྣམས་ནི་ཁ་སྐོང་བའི་ཚུལ་དུ་བཤད། ཞུ་བའི་སྐབས་སུ་ལུང་བླ་མ་ནས་བྱུང་བ་རྣམས་དོགས་གཅོད་ཀྱི་ཚུལ་དུ་བཤད་དེ། མདོར་ན་ལུང་སྡེ་བཞིའི་བརྗོད་བྱའི་སྙིང་པོ་མཐའ་དག་ཚང་ལ་མ་ནོར་བར་སྟོན་པ་སྟེ། གཞུང་འདི་ཉིད་ཀྱི་གཤམ་
དུ་ཡང་འདུལ་བའི་མདོ་ཞེས་བྱ་བ་ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་པ། འདུལ་བ་རྒྱ་མཚོའི་སྙིང་པོ་མདོར་བསྡུས་པ་ལྷག་པའི་ཚུལ་ཁྲིམས་ཀྱི་བསླབ་པ་མཐའ་དག་གི་མཛོད་དུ་གྱུར་པ། འདུལ་བའི་སྡེ་སྣོད་ཐམས་ཅད་ཀྱི་མ་ལྟ་བུ་ཞེས་མངོན་པར་བསྔགས་པའི་གཞུང་འདི་ལ་