ལས་བཟང་པོ་མྱང་བར་མི་འགྱུར་ཏེ། ཇི་སྐད་དུ་ཡང་། རྒྱུ་ནི་ཡོངས་སུ་སྨིན་གྱུར་ནས། །གང་དང་གང་ལ་གང་དང་ནི། །གང་ཚེ་བྱ་བ་ཕན་གྱུར་བ། །དེ་དང་དེ་ལ་དེར་སྣང་ངོ་། །ལྷ་ཡི་རྒྱལ་པོས་ཆར་ཕབ་ཀྱང་། །ས་བོན་མི་རུང་མི་འཁྲུངས་ལྟར། །
སངས་རྒྱས་རྣམས་ནི་བྱུང་གྱུར་ཀྱང་། །སྐལ་བ་མེད་པས་བཟང་མི་མྱང་། །ཞེས་སོ། །དེ་ལ་སོགས་པ་རྒྱུ་མཚན་དུ་མས་ཡིད་ཡོངས་སུ་དྲངས་ནས་མི་རིང་བར་གཟའ་སྐར་དང་སྦྱོར་བྱེད་བཟང་པོ་འཛོམ་པའི་ཟླ་ཚེས་དགེ་བའི་ཉིན་འབུལ་ཆེན་གྱི་བཀོད་པ་ལེགས་པར་བཤམས་ཏེ། དེའང་འཕགས་
པའི་ཡུལ་གྱི་སྙན་དངགས་མཁན་ཐམས་ཅད་ཀྱི་གཙུག་གི་ནོར་བུ་ལྟར་གྱུར་པ་དཔལ་ལྡན་དནྜིའི་ཞབས་ཀྱི་སྙན་དངགས་ཀྱི་གཞུང་ལས་ལེགས་པར་འཕོས་པའི་མཆོད་པར་བརྗོད་པ་ཡན་ལག་བདུན་པ་དང་བཅས་པའི་ཚིགས་སུ་བཅད་པ་ཉམས་འགྱུར་སྟོང་གི་རོ་དང་ལྡན་པའི་དབྱངས་ཀྱིས་མདུན་
བསུ་ནས། ཐོག་མར་བཀྲ་ཤིས་པའི་ལྷ་དར་དང་། རྒྱལ་བ་བདུད་ལས་རྣམ་པར་རྒྱལ་བའི་སྐུ་གསུང་ཐུགས་ཀྱི་རྟེན་ངོ་མཚར་ཆེ་བ་རྣམས་ཀྱིས་ཐོག་དྲངས་པའི་འབུལ་བ་དངོས་པོ་བཟང་ཞིང་རྒྱ་དཔངས་མི་དམན་པ་ཚན་གྲངས་བརྒྱ་ཕྲག་བདུན་བརྩེགས་པ་མཎྜལ་དུ་ཕུལ་ལོ། །གཞན་ཡང་ཨེ་
ཝཾ་ཐར་པ་རྩེའི་མཁན་ཆེན་རྡོ་རྗེ་འཆང་ནམ་མཁའ་བསམ་འགྲུབ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་པ། ཤེས་རབ་ཀྱི་སྣང་བ་དམ་པས་སྒྲིབ་པའི་མུན་པ་མཐའ་དག་བསལ་བར་བྱས་པ། དཀའ་བ་བརྒྱ་སྟོང་གིས་བསྒྲུབས་པའི་ཡོན་ཏན་གྱི་ཚོགས་མང་པོ་ལ་
དབང་འབྱོར་པ། མངོན་པར་ཤེས་པའི་མིག་གྲུངས་པོར་གྱུར་པས་དུས་གསུམ་གྱི་ཤེས་པར་བྱ་བ་ཐམས་ཅད་མཁྱེན་ཅིང་གཟིགས་པ། འགྲོ་བ་ཐམས་ཅད་ལེགས་པའི་ལམ་དུ་འཁྲིད་པ་ལ་ཤ་ཐང་བ་མེད་པའི་མཐུ་ཆེན་པོ་དང་ལྡན་པ། ཆོས་ཐམས་ཅད་མ་ནོར་བར་ཡང་དག་པར་སྟོན་
པ་ལ་བསྙེངས་པ་མེད་པའི་མཁྱེན་རབ་ཀྱི་དབང་ཕྱུག་གྲུབ་པ་དེ་ཉིད་ཀྱི་ཞལ་གྱི་དཀྱིལ་འཁོར་མཐོང་བའི་སྐལ་པ་བཟང་པོའི་རོ་ལ་ཡོངས་སུ་སྤྱོད་པའི་མཚོན་བྱེད་དུ་རྣམ་གྲངས་བརྒྱ་དང་ལྔ་བཅུ་ཕུལ་ལོ། །ཨེ་ཝཾ་ཀླུ་སྡིངས་བླ་བྲང་གི་ཤར་པ་རིན་ཆེན་རྒྱལ་མཚན་ཞེས་པ་བླ་ན་མེད་པའི་བྱང་ཆུབ་ཀྱི་སྤྱོད་