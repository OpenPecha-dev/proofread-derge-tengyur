བཤད་པའི་ཕྱིར་ན་ཁྱད་པར་ཆེའོ། །སྔགས་ལས་ནི་སྡིག་པ་ཆེན་པོ་བྱེད་པས་ཀྱང་འགྲུབ་པར་གསུངས་ཏེ། ཇི་སྐད་དུ། སེམས་ཅན་མཚམས་མེད་ལྔ་ལ་སོགས། །སྡིག་པ་ཆེན་པོ་བྱེད་པས་ཀྱང་། །རྡོ་རྗེ་ཐེག་པའི་རྒྱ་མཚོ་སྟེ། །ཐེག་མཆོག་འདི་ལ་
འགྲུབ་པར་འགྱུར། །ཞེས་སོ། །གཞན་ཡང་ཁ་ཅིག་འདི་སྐད་དུ། དུས་ཀྱི་མཐར་གསང་སྔགས་སྤྱོད་པའི་དུས་མ་ཡིན་ཞེས་སྨྲ་བ་ཡང་རིགས་པ་མ་ཡིན་ཏེ། རྣལ་འབྱོར་མ་ཀུན་དུ་སྤྱོད་པ་ལས། །གཞན་ཡང་ཕྱི་མའི་དུས་ཀྱི་ཚེ། །དུས་མཐར་དངོས་གྲུབ་མི་ཐོབ་སྟེ། །ཆོས་
འདི་དེ་ལྟར་ཤེས་ནས་ནི། །བསམ་པ་ཐམས་ཅད་རྫོགས་བྱེད་ཡིན། །ཞེས་དང་། ཧེ་རུ་ཀ་མངོན་པར་འབྱུང་བ་ལས། །ཧེ་རུ་ཀ་དཔལ་གཟུང་བྱས་ན། །སྙིགས་མའི་དུས་སུ་འགྲུབ་པར་འགྱུར། །ཞེས་སོ། །གཉིས་པ་ཁྱད་པར་དུ་འཕགས་པའི་རྒྱུད་སྡེའི་དབྱེ་བ་ལ་གསུམ་སྟེ།
གཉིས་དང་གསུམ་དུ་བསྡུ་བ་དང་། བཞིར་བཞག་པ་དང་། ལྔ་དང་དྲུག་ཏུ་དབྱེ་བའོ། །དང་པོ་ནི། རྣམ་སྣང་སྒྱུ་འཕྲུལ་དྲ་བར། ཕྱི་ནང་དབྱེ་བ་ཤེས་པ་ཡིས། །རྒྱུད་སྡེའི་དབྱེ་བ་ཤེས་པར་འགྱུར། །ཞེས་དང་། གྲུབ་ཆེན་ཨ་བྷ་ཡཱ་ཀ་རས། དཀྱིལ་འཁོར་ལ་སོགས་ཆོ་ག་ནི། །
སྟོན་པས་རྒྱུད་སྡེ་གཉིས་སུ་སྤྲོས། །ཞེས་དང་། འཇིག་རྟེན་གསུམ་རྒྱལ་གྱི་རྟོག་པའི་འགྲེལ་པ་ལས། གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱི་ལམ་ཡང་སངས་རྒྱས་བཅོམ་ལྡན་འདས་ཀྱིས་རྣམ་པ་གཉིས་སུ་གསུངས་ཏེ། སེམས་ཅན་
རྟོག་པ་མང་བ་རྣམས་ཀྱི་དོན་དུ་བྱ་བའི་རྒྱུད་རྣམས་གསུངས་སོ། །གཅིག་ཁོ་ནར་རྣལ་འབྱོར་གྱིས་བསྒྲུབ་པར་འདོད་པ་རྣམས་ལ་རྣལ་འབྱོར་གྱི་རྒྱུད་རྣམས་བཤད་དོ་ཞེས་གསུངས་པ་རྣམས་ཀྱིས་རྒྱུད་སྡེ་རིན་པོ་ཆེ་རྣམ་པ་གཉིས་སུ་མཛད་པ་ཡིན་ནོ། །ཐམས་ཅད་
གསང་བའི་རྒྱུད་ལས། བྱ་སྤྱོད་གཉིས་ཀ་རྣལ་འབྱོར་རྒྱུད། ཅེས་དང་། སྔགས་དོན་རྣམ་གཟིགས་ལས། རྣལ་འབྱོར་སྤྱོད་དང་བྱ་བའི་རྒྱུད། །ཅེས་དང་། རྡོ་རྗེ་བདུད་རྩིའི་འགྲེལ་པར། རྒྱུད་ཐམས་ཅད་ནི་བྱ་བའི་རྒྱུད་དང་སྤྱོད་པའི་རྒྱུད་དང་གསང་བའི་རྒྱུད་ཁ་ཅིག་གོ་ཞེས་དང་།