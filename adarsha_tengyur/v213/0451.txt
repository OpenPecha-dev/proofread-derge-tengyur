པ་དག་གིས་བསུ་ཞིང་དལ་གྱིས་འོངས་པ་དང་། དེའི་རྗེས་ཐོགས་ཉིད་ནས་དཔལ་སྡོམ་བརྩོན་མིའི་ནོར་བུ་རིན་པོ་ཆེ་སྡེ་དགེ་བླ་མ་ཆེན་པོ་སྟེ། ཆོས་ལས་བྱུང་བའི་མཚན་གྱི་རོལ་མོ་ནི་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་བྱ་བ། བསོད་ནམས་ཀྱི་མཐུས་མངོན་པར་
བཏེག་པས་ཇེ་མཐོར་གྱུར་པ་མིའི་རྒྱལ་པོ། འཇིག་རྟེན་དུ་སྔ་ན་མེད་པའི་བདེ་སྐྱིད་ཀྱི་དཔལ་འགུགས་པར་བྱེད་པའི་དབང་གི་ལྕགས་ཀྱུ། ཕྱོགས་ཀྱི་རྒྱལ་ཕྲན་མང་པོ་གཙུག་ན་ངལ་བསོར་སྤྱོད་པ་ལ་མི་གུས་པ་མེད་པ་གཙུག་གི་ནོར་བུ། ཀུན་མཁྱེན་ཉི་མའི་གཉེན་གྱི་བསྟན་པ་རིང་དུ་གནས་
པར་བྱེད་པའི་སྨན་པ་ཆེན་པོ། བྱམས་པ་དང་བརྩེ་བས་རྒྱུས་བརླན་པར་བྱས་པ་རྒྱལ་བའི་མྱུ་གུ་དམ་པ། བགྱི་བ་ཐམས་ཅད་ཀྱི་བློ་སྣ་དཀོན་མཆོག་ལ་གཏོད་པས་གཞན་གྱིས་ཐུབ་པ་མེད་པའི་དཔའ་པོ་ཆེན་པོ་དེ་ཉིད་ལྗོངས་འདིའི་འགྲོ་བ་སྤྱིའི་བསོད་ནམས་ཀྱི་བཞོན་པ་ལ་ལེགས་པར་བཅིབས་ཏེ།
རང་གི་རྒྱལ་ཁབ་དམ་པའི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བ་དེ་ཉིད་རྣམ་པ་ཐམས་ཅད་དུ་མཛེས་པར་བྱེད་པའི་བཅུད་ཀྱི་སྙིང་པོ་ཉིད་དུ་ལེགས་པར་བྱོན་ཏེ། གཟི་བརྗིད་ཀྱི་ཕུང་པོ་མངོན་པར་བརྟས་པའི་རང་བཞིན་དུ་བརྟན་པར་བཞུགས་སོ། །བཞི་པ་བསྟན་སྲིད་ཀྱི་ཁྲི་ལ་བཞུགས་
ནས་ཕྲིན་ལས་ཀྱི་རྒྱུན་སྐྱོང་པའི་ཁྱད་པར་ལ་གཉིས་ཏེ། ཁྲི་ལ་བཞུགས་པའི་དུས་སུ་བསོད་ནམས་ཀྱི་སྐལ་པར་ལྡན་པའི་ཁྱད་པར། སྐལ་པར་ལྡན་པས་བསྟན་པ་དང་འགྲོ་ལ་ཕན་པ་སྒྲུབ་པའི་ཁྱད་པར་རོ། །དང་པོ་བསོད་ནམས་ཀྱི་བསྐལ་པར་ལྡན་པའི་ཁྱད་པར་ནི། དེ་ལྟར་ཁམས་གསུམ
ཆོས་གྱི་རྒྱལ་པོ་ཆེན་པོར་གྱུར་པའི་སྐྱེས་བུ་དམ་པ་ཇི་སྐད་སྨོས་པ་དེ་དག་གི་དྲིན་གྱིས་ལྷ་དང་བཅས་པའི་སྐྱེ་དགུ་མ་ལུས་པའི་ཕྱག་བགྱིར་འོས་པའི་བླ་མ། སྡོམ་པ་གསུམ་གྱི་འབྱོར་བ་བླ་ན་མེད་པ་དང་ལྡན་པ། ཆོས་ཀྱི་རྒྱལ་པོའི་རྒྱལ་ཚབ་དམ་ཉིད་དུ་ཆོ་ག་ཡང་དག་པའི་སྒོ་ནས་མངའ་གསོལ་
དུ་ཟིན་ཡང་སླར་ཡང་སྙིགས་མའི་དུས་ཀྱི་སྐྱེ་བོ་མི་སྲུན་པ་ཤིན་ཏུ་གདུལ་དཀའ་བ་དག །དངོས་སུ་ཆོས་དང་མཐུན་པའི་བཀའ་ཁྲིམས་རྡོ་རྗེ་བརྩེགས་པའི་ར་བ་ན་ལེགས་པར་བཅུག་སྟེ། བརྒྱུད་ནས་ཚུལ་བཞིན་མ་ཡིན་པའི་སྤྱོད་པ་ལས་བཟློག་པར་བྱ་བའི་ཕྱིར་དང་། སངས་རྒྱས་བཅོམ་