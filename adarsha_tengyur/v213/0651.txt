པའི་སྤྱན་དང་ལྡན་པའི་ཕྱི་དང་ནང་གི་འཕྲུལ་བློན་ཆེན་པོ་ཐམས་ཅད་ཀྱང་། སྐུ་ཚེ་དང་བསོད་ནམས་དབྱར་གྱི་རྒྱ་མཚོའི་རྗེས་སུ་སོང་བ་ལ་ལོངས་སུ་སྤྱོད་ཅིང་། མི་བདག་ཆེན་པོའི་བསྟན་སྲིད་ཀྱི་གདུགས་དཀར་པོ་ཐུར་མ་བརྒྱ་པ་སྐྱེ་དགུ་རྒྱ་མཚོའི་བླ་མ་ནས་བླ་མར་འདེགས་
པ་ལ་ཞུམ་པ་མེད་པའི་སྙིང་སྟོབས་ཀྱི་ལང་ཚོ་དར་བར་གྱུར་པའི་ངོ་མཚར་རྨད་དུ་བྱུང་བ་འདི་དག་གོ། །གཞན་ཡང་སྐྱེ་དགུའི་བདག་པོའི་ཐུགས་རྗེའི་དཔག་བསམ་ཆེན་པོ་ཀུན་གྱི་མཉེས་གཤིན་དམ་པར་གྱུར་པའི་བདེ་སྐྱིད་ཀྱི་འབྲས་བུའི་འཚོ་བའི་བཟོ་དང་རིག་པའི་གནས་ཀྱི་ལས་བྱེད་པ་རྣམས་
ཏེ། དེ་དག་གི་མགོ་འཛིན་དུ་མིའི་དབང་པོའི་བཀའ་ལུང་གིས་བསྐོས་ཤིང་ལས་དེའི་མི་མཐུན་པའི་ཕྱོགས་སེལ་བ་དང་། མཐུན་པའི་ཕྱོགས་བསྒྲུབ་པ་ལ་གཞན་དྲིང་མི་འཇོག་པའི་བློ་ལྡན་རྣམས་ཀྱིས་མཚོན་ཏེ། བཟོའི་ལས་བྱེད་དམན་པ་ཡན་ཆད་ཀྱི་ཁྲོད་ནས་དུས་ཀྱིས་ཉེན་ཏེ་ལྔ་པའི་ལམ་དུ་སོང་
བ་དང་། བྱ་བས་ཉེས་ཏེ་ཆད་ཀྱི་ལས་ཀྱིས་ཕོག་པའི་མིའི་འགྲོ་བ་གཅིག་ཀྱང་མ་བྱུང་བ་འདི་དག་ཀྱང་། ཐུགས་རྗེར་ལྡན་པ་རྣམས་ཀྱིས་ལེགས་པར་བསྲུངས་ཤིང་ཡེ་ཤེས་གཟིགས་པའི་འབབ་སྟེགས་སུ་མཛད་པ་དང་། མི་བདག་ཆེན་པོའི་བསོད་ནམས་ཀྱི་ཤུགས་ལས་བྱུང་བ་གདོན་མི་ཟ་བའི་
ངོ་མཚར་ཤིན་ཏུ་ཆེ་བ་ཉིད་དོ། །གཞན་ཡང་གནས་སྐབས་དེ་དང་དེ་དག་ཏུ་སྡོམ་བརྩོན་ཆེན་པོའི་སྟོབས་ཀྱི་འཁོར་ལོས་ལེགས་པར་བསྲུངས་པའི་མངའ་འོག་ཏུ་གཏོགས་པ་ལྗོངས་དང་། ཡུལ་འཁོར་དང་། གྲོང་དང་གྲོང་རྡལ་ལ་སོགས་པ་རྣམས་སུ་ཡང་ནད་ཀྱི་འཇིགས་པ་དང་། མུ་གེའི་འཇིགས་
པ་དང་། ཕན་ཚུན་འཐབ་པ་དང་རྩོད་པ་དང་། གཡུལ་འགྱེད་པ་ལ་སོགས་པ་སྙིགས་མའི་དུས་ཀྱི་བརླང་སྤྱོད་ཐམས་ཅད་ཀྱང་མིང་གི་ལྷག་མ་ཙམ་དུ་གྱུར་ཏོ། །དེའི་དབང་གིས་འགྲོ་བ་རྣམས་ཀྱང་གནས་སྐབས་སུ་འཇིགས་པ་མཆིངས་པ་དང་། ཉམ་ང་བ་མ་མཆིས་པ་དང་། བག་ཚབ་མ་མཆིས་པར་
གྱུར་ཏེ། ལྟར་སྣང་གི་བདེ་བ་ཁ་ཟས་བཟང་པོའི་རོ་ལྟ་བུ་ལ་ཅི་བདེ་བར་ལོངས་སྤྱོད་པར་བྱེད། མྱོང་བར་བྱེད། དགའ་བར་བྱེད། རྩེ་བར་བྱེད་དོ། །ཡང་དེའི་ཚེ་དེའི་དུས་ན་དཀར་པོའི་ཕྱོགས་སུ་མངོན་པར་འདུན་པའི་ལྷ་རྣམས་ཀྱང་ཀུན་ནས་རངས་པར་གྱུར་པའི་སྐྱེས་ཀྱི་ཕྲེང་བ་གྱ་ནོམ་པ་བསྟར་བ་ནི་འདི་ལྟ་སྟེ།