ནས། རོ་དེ་ཤིང་རྟ་ལ་གནས་བཞིན་དུ་རྐང་པའི་མཐེ་བོས་བླངས་ཏེ་ར་བ་བདུན་རིམ་དང་། འོབས་བདུན་རིམ་བརྒལ་བའི་ཕྱི་རོལ་རྒྱང་གྲགས་གཅིག་ཏུ་འཕངས་པས་ས་ཕྱོགས་དེ་ན་གཤོང་ཆེན་པོ་ཞིག་ཏུ་གྱུར་པ་ལ་གླང་པོའི་གཤོང་ཞེས་བྱ་བར་གྲགས་སོ། །དེའི་ཚེ་ནམ་མཁའི་དཀྱིལ་དུ་འཁོད་
པའི་ལྷ་རྣམས་འདི་སྐད་ཅེས་སྨྲའོ། །གླང་པོའི་དབང་པོ་བདེ་བ་བཞིན་བཞུད་པ། །ཞབས་ཀྱི་མཐེ་བོས་གླང་པོའི་དབང་པོ་བླངས། །ར་བ་བདུན་དང་འོབས་བདུན་ཡོངས་འདས་ནས། །གྲོང་ཁྱེར་འདི་ཡི་ཕྱི་རོལ་རྒྱང་རིང་འཕངས། །མཁྱེན་པ་མཆོག་མངའ་འདིས་ནི་གདོན་མི་ཟར། །ང་རྒྱལ་སྟོབས་ཀྱིས་མཐོ་
བའི་ལུས་ཅན་རྣམས། །འཁོར་བའི་གྲོང་ནས་ཕྱི་རོལ་རྒྱང་རིང་དུ། །ཤེས་རབ་སྟོབས་ཀྱིས་འདིས་ནི་འཕེན་པར་འགྱུར། །དེ་ནས་ཤཱཀྱ་གཞོན་ནུ་དག་གིས་སྒྱུ་རྩལ་སྟོན་པའི་ས་ཕྱོགས་དེར་དོང་སྟེ། ཐོག་མར་སློབ་དཔོན་ཀུན་གྱི་བཤེས་གཉེན་དཔང་དུ་བཞག་སྟེ་ཡི་གེ་དང་། དེ་བཞིན་དུ་ཤཱཀྱ་སྲིད་སྒྲུབ་ཡོད་
པར་རྩིས་དང་། དེའི་འོག་ཏུ་མཆོངས་པ་དང་། རྐྱལ་དང་། བང་ལ་སོགས་པ་དང་། གཞན་ཡང་སྟོབས་འགྱེད་པ་དང་། འཕོ་དང་རྐྱལ་ལ་སོགས་པའི་སྒྱུ་རྩལ་འགྲན་པ་ཐམས་ཅད་ལ་བྱང་ཆུབ་སེམས་དཔའ་ཉིད་ནི་འགྲན་ཟླ་མེད་པར་གྱུར་ཏེ་ལྷ་དང་མིར་བཅས་པའི་འགྲོ་བ་སྟོང་ཕྲག་མང་པོ་ཚིམ་
ཞིང་མགུ་ལ་རངས་ཏེ། ཨེ་མ་ཨ་ལ་ལ་ཞེས་བྱ་བའི་ཅ་ཅོ་དང་གཞི་མང་པོ་སྤྲིན་གྱི་སྒྲ་བཞིན་དུ་སྒྲོགས་པར་གྱུར་ཏེ། ཤཱཀྱ་ལག་ན་བེ་ཅོན་གྱིས་ཀྱང་རང་གི་བུ་མོ་བཙུན་མོའི་མཆོག་ཏུ་ཕུལ་ལོ། །དེ་ནས་བྱང་ཆུབ་སེམས་དཔའ་འཇིག་རྟེན་དང་མཐུན་པའི་ཚུལ་བསྟན་པའི་ཕྱིར། ས་འཚོ་མ་དང་གྲགས་
འཛིན་མ་དང་། རི་དྭགས་སྐྱེས་མ་ལ་སོགས་པའི་བུད་མེད་བརྒྱད་ཁྲི་བཞི་སྟོང་གི་ཚོགས་ཀྱི་ནང་དུ་བཞུགས་ཏེ་དགའ་ཞིང་རྩེ་བའི་རྣམ་པས་སེམས་ཅན་གྱི་དོན་མཛད་དོ། །དྲུག་པ་ངེས་པར་འབྱུང་བའི་མཛད་པ་ལ། མངོན་པར་འབྱུང་བའི་རྐྱེན་དང་། ཇི་ལྟར་མངོན་པར་འབྱུང་བའི་ཚུལ་ལོ། །
དང་པོ་ནི། དེ་ལྟར་བྱང་ཆུབ་སེམས་དཔའ་ཁབ་ཏུ་བཞུགས་ནས་བགྲང་བའི་གཞི་ཉི་ཤུ་རྩ་དགུར་སོན་པ་ན་ཕྱོགས་བཅུའི་འཇིག་རྟེན་ཀྱི་ཁམས་ན་བཞུགས་པའི་དེ་བཞིན་གཤེགས་པ་རྣམས་ཀྱི་བྱིན་གྱི་རླབས་ཀྱིས་གླུ་དབྱངས་དང་སིལ་སྙན་གྱི་སྒྲ་ལས་བྱང་ཆུབ་སེམས་དཔའ་མངོན་པར་འབྱུང་བར་བསྐུལ་