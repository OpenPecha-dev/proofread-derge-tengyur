ཟད་ཅིག་གླེང་བ་ནི་འདི་ལྟ་སྟེ། སྤྱིར་བོད་ཆེན་པོར་གྲགས་པའི་མིའི་འགྲོ་བ་ལ་ཆེ་བ་དག་ནི་སྦྲ་འབྲུ་སྒ་སྡོང་ཞེས་བྱ་བ་སྟེ་རུས་ཆེན་བཞི་དང་། དེ་རྣམས་ཀུན་གྱི་ཞང་པོར་འོས་པ་བསྒོ་ལྷ་སྡེ་དཀར་པོའི་རིགས་ལྔར་བྱུང་བར་གྲགས་པ་ལས་འདི་ཕྱི་མ་ཡིན་ཞིང་། དེ་ལས་མཆེད་པ་སྟོད་སྨད་ཀྱི་
ཕྱོགས་སུ་ཡོད་པའི་ནད་གསེས་རྔུ་ཆེན་རྒྱལ་མོ་ཚོ་བཅོ་བརྒྱད་དུ་གྲགས་པ་བྱུང་ངོ་། །དེའང་ཇི་ལྟར་ཞེ་ན། འགར་ཀེ་འགོར་གསུམ་དང་། གསུང་གསེར་འབྲོམ་གསུམ་དང་། ཤོལ་སྟག་འཕྱང་གསུམ་དང་། ཅི་འབུ་གཞག་གསུམ་དང་། གཅེ་སིང་རམ་གསུམ་དང་། ཕྱུག་པོ་བུ་
གསུམ་སྟེ་ཚོ་ཆེན་བཅོ་བརྒྱད་དེ། དེ་དག་གི་ཡ་གྱལ་དུ་གྱུར་པའི་འགར་གྱི་རིགས་སོ། །རིགས་དེ་ལས་སྐྱེས་པའི་སྐྱེས་བུ་དམ་པ་འགར་ཆེན་ཡེ་ཤེས་བཟང་པོ་དང་། འགར་དམ་པ་ཞེས་བྱ་བ་མཆེད་གཉིས་བྱུང་ངོ་ཞེས་གྲག་གོ། །དེ་ལས་ཕྱི་མ་འདི་ནི་སིངྒ་ལའི་སློབ་དཔོན་ཨཱརྱ་དེ་ཝའི་རྣམ་
འཕྲུལ་དུ་གྲགས་པའི་མགར་ཆོས་སྡིངས་པ་སྟེ། དེའི་ཆེ་བའི་ཡོན་ཏན་ནི་འདིས་ཐུགས་དམ་གྱི་ལྷའི་གཙོ་བོ་རྡོ་རྗེ་འཇིགས་བྱེད་ལ་མཛད་པས་དངོས་གྲུབ་གྱི་མཚན་མ་མང་དུ་བྱུང་ངོ་། །འབྲི་ཁུང་འཇིག་རྟེན་གསུམ་གྱི་མགོན་པོ་ལ་སོགས་པའི་བླ་མ་མང་པོ་བསྟེན་ཏེ། གསང་བསྔགས་ཀྱི་གདམས་
པ་མང་དུ་མནོས་པས་ཟབ་ཆོས་ཀྱི་བདག་པོར་གྱུར་ཏེ། ཙ་རི་དང་དྭགས་པོ་འགར་ཕུག་པ་ལ་སོགས་པར་བྱོན་ནས་གསང་བསྔགས་ཀྱི་སྤྱོད་པ་བསྐྱངས་པས། མི་མ་ཡིན་པའི་རིགས་ཀྱི་འགྲོ་བ་མང་པོ་འདུས་ནས་ཐོ་བཙམས་ཀྱང་གླགས་མ་རྙེད་པར་ཤིན་ཏུ་དད་པར་གྱུར་ཏེ་སྲོག་གི་སྙིང་པོ་ཕུལ་ནས་སྐྱབས་
སུ་བསྟེན་ནོ། །དེ་ལ་སོགས་པའི་འགྲོ་བ་རྣམས་ཀྱི་དོན་དཔག་ཏུ་མེད་པ་བྱས་ནས་ཕྱིས་སུ་སྤོ་བོ་ཕྱོགས་སུ་བྱོན་ནོ། །ཡུལ་དེ་ན་འཁོར་བའི་སྐྱེ་བོ་མང་པོ་ལ་ཡང་རྫུ་འཕྲུལ་དང་ཐབས་ཀྱི་ཁྱད་པར་མང་པོ་བསྟན་པས་ཤིན་ཏུ་དད་པར་བྱས་ནས་དགེ་བའི་ལམ་གྱི་ས་བོན་ལེགས་པར་བཏབ་བོ། །ཕུ་ལུང་
དགོན་པ་རིན་ཆེན་གླིང་གི་གཞི་བཏིང་ནས་ཞི་བར་གཤེགས་སོ། །དེ་ཉིད་ཀྱི་སྐུའི་དབོན་པོ་ཨུ་རྒྱན་པ་ལ་སོགས་བས་ཀྱང་ཁམས་ཀྱི་ཕྱོགས་ནས་བྱོན་ཏེ་དེའི་ཕྲིན་ལས་ཀྱི་རྒྱུན་བསྐྱངས། དེ་ནས་དབོན་རྒྱུད་རིམ་པར་བྱུང་བ་དག་ལ་ཕུ་ལུང་སྡེ་པ་ཐོག་ཀ་བར་གྲགས་ཏེ་དེང་སང་གི་བར་དུ་ཡོད་ཅེས་