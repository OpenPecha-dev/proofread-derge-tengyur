ཁེངས་ཏེ་འཇིག་རྟེན་ཕ་རོལ་གྱི་ལྟད་མོ་འབྱུང་སྙམ་ཡིད་ལ་མི་བྱེད། དེ་ལ་བརྟེན་ནས་བླ་མ་དང་དཀོན་མཆོག་ལ་མོས་གུས་ཙམ་ཡང་མི་སྐྱེ་ཞིང་། གལ་ཏེ་གུས་པ་བྱས་ན་རང་གི་ཆེ་བ་ཉམས་ཀྱིས་དོགས་པས་བདེ་འགྲོའི་ལུས་རྟེན་ཐོབ་པར་གྱུར་ཀྱང་དམ་པའི་ཆོས་ཉན་པ་ལ་སོགས་པའི་སྐལ་བ་
བཟང་པོ་མྱོང་བའི་སྐབས་ཡོད་པ་མ་ཡིན་ནོ། །དེར་མ་ཟད་དགྲ་བསད་པ་དང་། དཔལ་འཕྲོག་པ་དང་། གཡོ་སྒྱུ་བརྩམས་པའི་ལོ་རྒྱུས་རྣམས་ཀྱང་ཆོས་དང་ཡོན་ཏན་བཞིན་དུ་བསམས་ནས་དབྱངས་སུ་ལེན་པར་བྱེད་པ་དང་། རྒྱུ་དེས་མངའ་རིས་རྣམས་ཀྱང་སྡིག་པ་དང་སྡུག་བསྔལ་ལ་སྦྱོར་བར་བྱེད་
དོ། །འདིར་ནི་དེ་དག་དང་ཐུན་མོང་དུ་མ་གྱུར་བ་སྟེ་རྒྱལ་རིགས་མཐོ་བའི་གནས་སུ་སྐྱེས་ཀྱང་ཁེངས་པ་ལ་སོགས་པ་རིང་དུ་བསྐྱུངས་ནས་ཡང་དག་པའི་དགེ་བའི་བཤེས་གཉེན་ཆེན་པོའི་སྤྱོད་པ་སྐྱོང་བ་འདི་ནི་བློ་ལྡན་ཀུན་གྱི་སྙན་དངགས་དམ་པའི་མེ་ཏོག་གིས་མངོན་པར་མཐོར་བའི་ཡུལ་དུ་གྱུར་
པ་ཉིད་དོ། །ཇི་ལྟར་ཐོས་པའི་ཆོས་རྣམས་ཀྱི་དོན་ལ་བསམ་པས་སྒྲོ་འདོགས་གཅོད་པའི་ཕྱིར་ཡང་དག་པའི་བློ་གྲོས་ཀྱི་སྣང་བ་བསྐྱེད་པ་ལ་མཐུན་པ་མིན་པའི་ཕྱོགས་སུ་གྱུར་པ་ནི་མི་ཤེས་པའི་མུན་པ་སྟེ། དེའི་གཉེན་པོར་རྗེ་བཙུན་འཇམ་དཔལ་དབྱངས་དང་། དུས་མ་ཡིན་པའི་འཆི་བ་
བཟློག་པ་ལ་རབ་ཏུ་བསྔགས་པའི་ཚེ་སྒྲུབ་ཀྱི་རིགས་འགའ་ཞིག་གི་བཟླས་བསྒོམ་གྱི་རྒྱུན་མ་ཆག་པར་མཛད་དོ། །དེ་ནས་བརྩམས་ཏེ་དཔལ་ཨེ་ཝཾ་ཆོས་ལྡན་གྱི་གཙུག་ལག་ཁང་ཆེན་པོའི་ཚོགས་འདོན་གྱི་རིམ་པ་ཇི་ལྟར་སྲིད་པ་རྣམས་དང་། དཔལ་ཀྱེ་རྡོ་རྗེ་དང་རྡོ་རྗེ་ཕུར་པའི་དཀྱིལ་འཁོར་ཆེན་
པོ་རྣམས་ཀྱི་སྒྲུབ་ཐབས་དང་། དཀྱིལ་འཁོར་གྱི་ཆོ་ག་ཡན་ལག་དང་བཅས་པའི་ཐུགས་འཛིན་བྱང་ཆུབ་པར་མཛད་ནས། དེ་དག་ལག་ཏུ་བླང་བའི་རིམ་པ་ཆོ་གའི་ཆིངས་དང་། འདོན་འགྲིགས་དང་། གདངས་དབྱངས་དང་། གར་འཆམ་དང་། རོལ་མོའི་རིགས་ཀྱི་འབུད་དཀྲོལ་ལ་སོགས་པ་
ལ་ཤིན་ཏུ་འདྲིས་པར་མཛད་དེ། ལོ་གྲངས་ཁ་ཡར་དུ་དགེ་འདུན་གྱི་ཚོགས་ཆེན་པོའི་དབུར་བཞུགས་ནས་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང་། འཇིག་ཅིང་དབང་བླང་བ་རྣམས་ལ་བྱང་ཆུབ་པར་མཛད་དོ། །དེར་མ་ཟད་གཉིས་སུ་མེད་པའི་རྒྱུད་ཀྱི་རྒྱལ་པོ་དཔལ་ཀྱེ་རྡོ་རྗེའི་རྩ་རྒྱུད་