བསྡུ་ན། རང་བཞིན་དང་རྐྱེན་དང་རྣམ་འགྱུར་ཏེ་གསུམ་དུ་འདུ་ཞིང་། རང་བཞིན་ལའང་དབྱེ་ན། བྱིངས་དང་མིང་གཉིས་ཏེ། དེ་སྐད་དུའང་། རང་བཞིན་མིང་དང་བྱིངས་དེ་ལའང་། །ཞེས་སོ། །བྱིངས་ལའང་ནང་གསེས་ཀྱི་སྒོ་ནས་དབྱེ་ན། མདོའི་བྱིངས་དང་། རྐྱེན་གྱིས་བཅོས་པའི་བྱིངས་དང་། གླེགས་
བམ་ལས་འབྱུང་བའི་བྱིངས་དང་གསུམ་དུ་འགྱུར་རོ། །རང་བཞིན་གཉིས་པ་ནི་མིང་ངམ་རྟགས་ཏེ། དེ་ཡང་བྱིངས་ཀྱི་ཡི་གེ་གང་ལ་ཀྲྀཏ་རྐྱེན་བྱིན་པས་བྱིངས་ཡིན་པའང་བོར། སན་ལ་སོགས་པ་མཁྱེན་པས་རྐྱེན་གྱིས་བཅོས་པའི་བྱིངས་ཀྱང་མ་ཡིན་ལ། ཚིག་ཏུ་འགྲུབ་པར་བྱེད་པའི་རྣམ་དབྱེ་ཡང་
མ་བྱིན་པ་སྟེ། ལུང་སྟོན་པ་ཀ་ལཱ་པའི་མདོ་ལས། བྱིངས་དང་རྣམ་དབྱེ་བོར་བའི་དོན་དང་ལྡན་པ་ནི་རྟགས་སོ་ཞེས་འབྱུང་ངོ་། །རྟགས་ལ་ཡང་དབྱངས་དང་གསལ་བྱེད་ཀྱི་མཐའ་ངེས་པ་ཅན་གྱི་སྒོ་ནས་དབྱེ་ན། སྐྱེས་པའི་རྟགས་དང་བུད་མེད་ཀྱི་རྟགས་དང་མ་ནིང་གི་རྟགས་གསུམ་སྟེ། དེ་དག་གི་རྣམ་པར་
དབྱེ་བ་རྒྱས་པར་སྟོན་པའི་བསྟན་བཅོས་ནི་མཁས་པ་འཆི་བ་མེད་པའི་སེང་གེས་མཛད་པའི་མིང་དང་རྟགས་རྗེས་སུ་བསྟན་པའི་མངོན་བརྗོད་ཀྱི་བསྟན་བཅོས་ཨ་མར་ཀོ་ཥ་དང་། དེའི་འགྲེལ་པ་འདོད་འཇོའི་བ་མོ་ལ་སོགས་པ་ལྟ་བུའོ། །གཞན་ཡང་དེའི་བྱེ་བྲག་ཏུ་གྱུར་པའི་ཉེ་བར་བསྒྱུར་བ་རྣམས་ཀྱང་རང་བཞིན་
གྱི་ཁོངས་སུ་བསྡུའོ། །རྐྱེན་ནི་རང་བཞིན་དེ་ཉིད་རྣམ་འགྱུར་གཞན་དུ་སྒྲུབ་པར་བྱེད་པ་སྒྲའི་ཡན་ལག་སྟེ། དེའི་བྱ་བ་བྱིངས་ལས་མིང་དུ་སྒྲུབ་པར་བྱེད་པ་བྱེད་ལྡན་གྱི་རྐྱེན་དང་། མིང་ལས་མིང་གཞན་སྒྲུབ་པར་བྱེད་པ་དེ་ཕན་གྱི་རྐྱེན་ནོ། །དེ་ལའང་སྤྱི་དང་གྲངས་མེད་དང་དངོས་པོའི་རྐྱེན་གསུམ་ད་འགྱུར་རོ། །
བྱིངས་ལས་ཚིག་ཏུ་སྒྲུབ་ཅིང་རྣམ་པར་འབྱེད་པར་བྱེད་པ་ཏིང་ང་དང་། མིང་ལས་ཚིག་ཏུ་སྒྲུབ་ཅིང་དོན་རྣམ་པར་འབྱེད་པ་སུབ྄་དང་། རང་བཞིན་དང་རྐྱེན་དག་གི་བར་དུ་གཞུག་པ་ཨ་ག་མ་དང་། བྱིངས་གཞན་དུ་བསྒྱུར་བ་ཉེ་བར་བསྒྱུར་བ་རྣམས་སོ། །རྣམ་འགྱུར་ནི་དཔང་ལོ་ཆེན་པོས། རང་བཞིན་རྐྱེན་དང་འབྲེལ་
པ་དང་། །ཡི་གེ་ཙམ་དང་འབྲེལ་བ་ཡི། །བསྒྱུར་དང་དབྱེ་བ་རྣམ་འགྱུར་ཏེ། །ཞེས་གསུངས་པ་ལྟར་སྒྲའི་ཡན་ལག་གི་ཡི་གེ་བསྒྱུར་དང་དབྱི་བ་དང་། བར་རྐྱེན་སྟེར་བ་དང་། ཚིག་གི་བསྡུ་བ་བྱ་བ་རྣམས་ཏེ། དེ་དག་ཏུ་སྒྲའི་བརྗོད་བྱ་ཐམས་ཅད་བསྡུས་པའོ། །ཡང་ན་མཚམས་སྦྱོར་དང་མིང་དང་ཀུན་བཤད་