འཇིག་རྟེན་པའི་མངོན་བརྗོད་ཅེས་བྱ་བ་དང་། ཆོས་ཀྱི་དབྱིངས་ཀྱི་རྒྱུ་མཐུན་ལས་བྱུང་བའི་མངོན་བརྗོད་དམ་འཇིག་རྟེན་ལས་འདས་པའི་མངོན་བརྗོད་ཅེས་བྱ་བ་གཉིས་སུ་དབྱེ་བར་བྱ་བའང་འབྱུང་སྟེ། དང་པོ་ནི་རྟ་དང་གླང་པོ་ལ་སོགས་པའི་གཏམ་སྣ་ཚོགས་པ་སྟེ་འཁོར་བ་དང་ཆོས་མཐུན་
པས་དེ་སྐད་ཅེས་བྱའོ། །གལ་ཏེ་དེ་ལྟར་ཡིན་ན་རྟོགས་པའི་དམ་པའི་ཆོས་སུ་འཇུག་པའི་རྗོད་པ་ཉིད་དུ་ཇི་ལྟར་འགྱུར་ཞེ་ན། དངོས་སུ་མངོན་པར་མཐོ་བའི་རྒྱུ་གཙོ་བོར་སྨོས་ནས། བརྒྱུད་ནས་རྟོགས་པའི་ཆོས་ལ་འཇུག་པའི་དབང་གིས་བཞག་པ་སྟེ། ཤེས་རབ་བརྒྱ་པ་ལས། མི་ཡི་ཆོས་ལུགས་
ལེགས་སྤྱད་ན། །ལྷ་ཡུལ་བགྲོད་པ་ཐག་མི་རིང་། །ལྷ་དང་མི་ཡི་ཐེམ་སྐས་ལ། །འཛེགས་ན་ཐར་པ་གམ་ན་ཡོད། །ཅེས་གསུངས་པ་དང་། མགོན་པོ་བྱམས་པས་ཀྱང་། །རིག་པའི་གནས་ལྔ་དག་ལ་བརྩོན་པར་མ་བྱས་ན། །འཕགས་མཆོག་ཅི་གཏམ་ཐམས་ཅད་མཁྱེན་ཉིད་མི་འགྱུར་ཏེ། །
ཞེས་བྱ་བ་ལ་སོགས་པའི་དོན་དུ་དགོངས་ནས་དེ་ལྟར་དུ་བཞག་པར་མངོན་ནོ། །གཉིས་པ་ནི་གསུང་རབ་ཡན་ལག་བཅུ་གཉིས་ཏེ། དེ་ནི་ཆོས་ཉིད་རྟོགས་པར་བྱེད་པའི་རྒྱུ་མཐུན་ནམ། ཆོས་དབྱིངས་རྟོགས་པར་བྱེད་པའི་རྒྱུ་མཐུན་ལས་བྱུང་བས་དེ་སྐད་ཅེས་བྱ་སྟེ། དབུས་དང་མཐའ་རྣམ་པར་འབྱེད་པ་ལས།
རྒྱུ་མཐུན་དོན་གྱི་མཆོག་ཉིད་དང་། །ཞེས་དང་། མྱ་ངན་ལས་འདས་པའི་མདོ་ལས། ཆུ་བོ་ཆེན་པོ་རྒྱ་མཚོར་བབ། འབབ། གཞོལ་བ་དེ་བཞིན་དུ། ཆོས་ཐམས་ཅད་ཀྱང་མྱ་ངན་ལས་འདས་པར་བབ། འབབ། གཞོལ་ཞེས་གསུངས་སོ། །གཉིས་པ་སྒྲ་དོན་བཤད་པ་ལ། སྤྱི་དང་བྱེ་བྲག་པ་གཉིས་
ལས། དང་པོ་ནི་ལེགས་པར་སྦྱར་བའི་སྐད་དུ་སདྡྷརྨ་ཞེས་འབྱུང་བ་བོད་སྐད་ལ་དམ་པའི་ཆོས་ཞེས་བྱ་བར་འགྱུར་ཏེ། དེ་ལ་དམ་པ་ནི་སྟོན་པ་རྫོགས་པའི་སངས་རྒྱས་ཡིན་ལ། ཆོས་ནི་དེས་གསུངས་པ་ཡིན་པའི་ཕྱིར་དམ་པའི་ཆོས་ཞེས་བྱའོ། །ཡང་ན་བསྟན་བཅོས་ཀྱི་དབང་དུ་བྱས་ན་དམ་པ་ནི་སངས་
རྒྱས་ཀྱི་རྣམ་པར་འཕྲུལ་པ་དང་། དེའི་སྲས་བཀའི་དོན་རང་རྒྱུད་དུ་རྩོམ་པར་བྱེད་པའི་སློབ་དཔོན་དང་། གཞུང་འགྲེལ་བྱེད་པ་ལ་དབང་བརྙེས་བའི་སློབ་དཔོན་ཡིན་ལ། ཆོས་ནི་དེ་དག་གིས་ལེགས་པར་བཤད་པ་ཡིན་པའི་ཕྱིར་དམ་པའི་ཆོས་སོ། །ཡང་ན་དམ་པ་ནི་མཆོག་ཏུ་གྱུར་པ་ཡིན་ལ་ཆོས་