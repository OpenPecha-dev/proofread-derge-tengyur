གཏད་ཅིང་བཀའ་བསྒོ་བ་གསོལ་བའི་ཕྱིར་ཟླ་བ་དེའི་དམར་ཕྱོགས་ཀྱི་རྒྱལ་བ་གཉིས་པ་སྟེ་མཁའ་འགྲོ་འདུ་བའི་དུས་ཚེས་ཁྱད་པར་ཅན་ལ་རྡོ་རྗེ་འཛིན་པ་ཀུན་གྱི་རྒྱལ་པོ་ཐམས་ཅད་མཁྱེན་པ་ཆེན་པོ་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོ་དེ་
ཉིད་མགོན་ཁང་ཆེན་པོར་སྤྱན་དྲངས་ཏེ་ཇི་ལྟར་འདོད་པ་དེ་ལྟར་དུ་གསོལ་བ་བཏབ་པོ། །དེ་ཉིད་ནས་ཀྱང་ཇི་ལྟར་གསོལ་བ་བཞིན་དུ་བདག་ཉིད་ཆེན་པོ་དེ་གཙོ་བོར་བཞུགས་པའི་རྡོ་རྗེ་འཛིན་པའི་དགེ་སློང་ཉི་ཤུ་རྩ་ལྔས་ཉིན་གཅིག་གི་བར་དུ་བཞུགས་ཏེ། སྲུང་མའི་དབང་པོ་ཐམས་
ཅད་སྔགས་དང་ཕྱག་རྒྱ་དང་ཏིང་ངེ་འཛིན་གྱི་ནུས་པའི་ལྕགས་ཀྱུས་མངོན་སུམ་བཞིན་དུ་བཀུག་སྟེ་མདུན་དུ་བཀའ་ལུང་མཉན་གྱིན་འཁོད་དུ་གཞུག་གོ། །དེ་ལྟར་འཁོད་པ་དེ་དག་ལ། ཀྱེ་རྡོ་རྗེ་ལས། སེམས་ཅན་རྣམས་ཀྱི་སྲོག་བསྲུང་ཕྱིར། །རྡོ་རྗེ་སེམས་དཔས་གཏོར་མ་བསྟན།
ཞེས་གསུངས་པ་ལྟར་དངོས་སུ་བཤམས་པ་གྱ་ནོམ་པ་དང་། ཡིད་ཀྱིས་མངོན་པར་སྤྲུལ་བའི་མཆོད་པ་དང་གཏོར་མ་རྒྱ་ཆེན་པོ་མཉེས་པར་བྱས་ཏེ། བསྟན་པའི་སྦྱིན་བདག་པ་ཆེན་པོས་ཇི་ལྟར་བསྒྲུབ་པའི་བྱ་བ་རྒྱ་ཆེན་པོ། ཀུན་མཁྱེན་ཆོས་ཀྱི་རྒྱལ་པོའི་བསྟན་པའི་རྒྱལ་
མཚན་དམ་པ་འཇིག་རྟེན་གྱི་ཁམས་སུ་མི་ནུབ་ཅིང་ཡུན་དུ་བརྟན་པར་བྱ་བ་དང་། དེའི་རྒྱུད་ལ་དགེ་བའི་ཚོགས་རྣམ་པར་འཕེལ་བར་འགྱུར་བའི་ལས་འདི་ལ་བར་དུ་གཅོད་པ་མི་འབྱུང་བ་དང་ལས་མཐར་ཕྱིན་ཅིང་ཕན་བདེ་རྒྱ་ཆེན་པོ་འབྱུང་བའི་ཕྲིན་ལས་དང་སྟོང་གྲོགས་སུ་བསྒོ་བའི་
འདོད་པའི་དོན་གསོལ་བ་མཁན་པོ་ཆེན་པོ་ཉིད་ནས་བསྡེབས་ལེགས་ཚིག་གི་ཕྲེང་བ་གསར་དུ་སྤེལ་བར་མཛད་པ་དང་། དམ་ཚིག་གི་རྡོ་རྗེ་གཉེན་པོའི་རི་མོ་རྟག་ཏུ་མི་བརྗེད་པར་སྙིང་ལ་གསལ་བར་བྲིས་སོ། །གསུམ་པ་བྱ་བ་ལས་ཀྱི་འཁོར་ལོ་ལ། ཞུས་དག་གི་རིམ་
པས་ཡིད་རྟོན་པར་བསྒྲུབས་པ་དང་། དེ་ཉིད་བར་དུ་བསྒྲུབ་པར་རྩོམ་པ་དང་། བརྩམས་པའི་ལས་མཐར་ཕྱིན་པའི་ཚུལ་ལོ། །དང་པོ་ལའང་ཕྱི་མོ་གང་ལ་གཏུགས་པ་དང་། ཞུས་དག་ཇི་ལྟར་བྱས་པའི་ཚུལ་ལོ། །དང་པོ་ཕྱི་མ་གང་ལ་གཏུགས་པ་ལ། སྤྱིར་ས་ཆེན་པོ་