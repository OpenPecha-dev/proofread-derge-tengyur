པའི་མཆོད་རྟེན་ཞེས་བྱའོ། །བདུན་པ་ཡངས་པ་ཅན་དུ་སྐུ་ཚེ་ཟླ་བ་གསུམ་དུ་བྱིན་གྱིས་བརླབས་པའི་དུས་ཀྱི་མཆོད་རྟེན་ནི། དབྱིབས་ཟླུམ་པོ་བང་རིམ་གསུམ་པ་ལྷ་རྣམས་ཀྱིས་བརྩིགས་པའམ་ཡངས་པ་ཅན་གྱི་གྲོང་ཁྱེར་པ་རྣམས་ཀྱིས་བཞེངས་པར་གྲགས་པ་ལ་སྐུ་ཚེ་བྱིན་གྱིས་
བརླབས་པའི་མཆོད་རྟེན་ནམ་རྣམ་པར་རྒྱལ་བའི་མཆོད་རྟེན་ཞེས་བྱའོ། །བརྒྱད་པ་རྩྭ་མཆོག་གི་གྲོང་དུ་མྱ་ངན་ལས་འདའ་བའི་ཚུལ་བསྟན་པའི་དུས་ཀྱི་མཆོད་རྟེན་ནི། དབྱིབས་བང་རིམ་དང་བྲལ་བ་གདན་ཁྲིའི་སྟེང་དུ་བུམ་རྟེན་ཡན་ཆད་བཞུགས་པ་རྩྭ་ཅན་གྱི་གྱད་རྣམས་ཀྱི་བརྩིགས་པ་ལ་མྱ་ངན་
འདས་པའི་མཆོད་རྟེན་ཞེས་བྱ་བ་སྟེ་མཆོད་རྟེན་བརྒྱད་པོ་དེ་དག་གི་ཆ་ཚང་ལ་སོགས་པ་སྟོན་པར་བྱེད་པའི་བསྟན་བཅོས་རྣམས་དང་། དེར་མ་ཟད་གསང་སྔགས་རྡོ་རྗེ་ཐེག་པའི་རྒྱུད་སྡེ་སོ་སོ་ནས་བཤད་པའི་གཞལ་ཡས་ཁང་དང་བུམ་པ་དང་རྡོ་རྗེ་དྲིལ་བུ་དང་ཞི་རྒྱས་དབང་དྲག་གི་ལས་དང་རྗེས་སུ་མཐུན་
པའི་ཐབ་ཀྱི་ཐིག་དང་དགང་གཟར་དང་བླུགས་གཟར་ལ་སོགས་པའི་ཚད་དང་མཚན་ཉིད་ལ་སོགས་པ་སྟེ། མདོར་ན་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་རྟེན་གྱི་རིགས་སུ་གཏོགས་པ་རྣམས་ཀྱི་སོ་སོའི་ཚད་དང་མཚན་ཉིད་ལ་སོགས་པ་སྟོན་པར་བྱེད་པའི་བསྟན་བཅོས་ནི་ལོགས་
སུ་གནས་པ་དང་མདོ་སྡེ་དང་རྒྱུད་སྡེ་སོ་སོའི་འགྲེལ་པ་རྣམས་ཀྱི་གསེབ་ཚག་ནས་བསྟན་པ་ཅི་རིགས་པར་འབྱུང་བ་རྣམས་ལྟ་བུའོ། །གཞན་ཡང་བཟོ་རིག་པ་ཕལ་བ་ནི། མདོ་སྡེ་ལས་གསུངས་པའི་བཟོ་སྦྱངས་བཅོ་བརྒྱད་ཅེས་པ། ཚོང་པ་དང་། རྫ་མཁན་དང་། ཕྲེང་བ་མཁན་དང་། ཆང་ཚོང་དང་།
ཕྱུགས་བཙོང་བ་དང་། འདྲེག་མཁན་དང་། འབྲུ་མར་འཚིར་བ་དང་། མགར་བ་དང་། ཤིང་མཁན་དང་། ཕྱ་མཁན་དང་། ཐག་པ་དང་། ཀོ་པགས་མཁན་དང་། རྐྱལ་ཆེན་པ་དང་། བཙོ་བླག་མཁན་དང་། སྨྱིག་མ་མཁན་དང་། བཤན་པ་དང་། གདོལ་བ་མཁན་དང་། ཤིང་རྟ་མཁན་ཏེ་བཟོ་སྦྱངས་བཅོ་
བརྒྱད་དང་། གཞན་ཡང་རིན་པོ་ཆེ་བརྟག་པ། ས་གཞི་བརྟག་པ། གོས་བརྟག་པ། ལྗོན་ཤིང་བརྟག་པ། རྟ་བརྟག་པ། གླང་པོ་ཆེ་བརྟག་པ། སྐྱེས་པ་བརྟག་པ། བུད་མེད་བརྟག་པ་སྟེ་བརྟག་པ་བརྒྱད་དང་། གཞན་ཡང་མདོ་སྡེ་རྣམས་སུ་སྒྱུ་ཙལ་གྱི་རིག་པ་ཇི་སྙེད་པའི་བྱ་བ་བསྟན་ཏེ། དེ་དག་དྲུག་ཅུ་རྩ་བཞིར་བསྡུ་བ་ཡང་། །