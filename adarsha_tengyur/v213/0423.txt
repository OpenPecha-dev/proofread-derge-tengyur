དག་ནི་དབུལ་བར་བྱས་ནས་ཀྱང་། །དང་པོར་བྱང་ཆུབ་མཆོག་ཏུ་སེམས་བསྐྱེད་དོ། །བདེ་གཤེགས་གྲགས་བྱིན་འཛམ་གླིང་རྒྱལ་པོའི་ཚེ། །དེ་བཞིན་གཤེགས་པ་ཟླ་བའི་ཏོག་དེ་ལ། །གཙུག་ལག་ཁང་ནི་བྱེ་བ་བྱས་ནས་ཀྱང་། །དང་པོར་བྱང་ཆུབ་
མཆོག་ཏུ་སེམས་བསྐྱེད་དོ། །བདེ་གཤེགས་བཀོད་པའི་རྒྱལ་པོ་འཁོར་སྒྱུར་ཚེ། །དེ་བཞིན་གཤེགས་པ་སྣང་བའི་འོད་དེ་ལ། །བེེ་ཌཱུརྱ་ཡི་ཁང་བཟངས་ཕུལ་ནས་ཀྱང་། །དང་པོར་བྱང་ཆུབ་མཆོག་ཏུ་སེམས་བསྐྱེད་དོ། །དེ་བཞིན་གཤེགས་པ་སྣང་མཛད་བསྲུང་བའི་ཚེ། །
དེ་བཞིན་གཤེགས་པ་བཀོད་པའི་རྒྱལ་པོ་ལ། །བཤོས་དག་བདག་ཉིད་བཙོང་སྟེ་སྦྱར་ནས་ཀྱང་། །དང་པོ་བྱང་ཆུབ་མཆོག་ཏུ་སེམས་བསྐྱེད་དོ། །དེ་བཞིན་གཤེགས་པ་གྱ་ནོམ་རྒྱལ་པོ་ཡི། །ཕོ་ཉའི་ཚེ་ན་བདེ་གཤེགས་རྒྱལ་བ་ཡི། །བཤེས་གཉེན་དེ་ལ་ལན་ཅིག་
བསྐོར་བྱས་ནས། །དང་པོ་བྱང་ཆུབ་ཏུ་ནི་སེམས་བསྐྱེད་དོ། །ཞེས་དང་། དེ་ལྟར་སངས་རྒྱས་རྣམས་ལ་ཆུང་ངུ་ཡི། །ཡོན་ཕུལ་རྣམ་པར་སྨིན་པའི་འདི་དག་ཡིན། །འཁོར་ཚེ་དེ་ཡི་འབྲས་བུ་དེ་འདྲ་ན། །མཁས་པ་སུ་ཞིག་བྱང་ཆུབ་སེམས་མི་བསྐྱེད། །ཅེས་བྱ་བ་ལ་སོགས་པ་
སྔོན་གྱི་བྱང་ཆུབ་སེམས་དཔའ་རྣམས་ཀྱིས་སེམས་དང་པོར་བསྐྱེད་པའི་རྣམ་པར་ཐར་པ་ལུང་གི་ཕྲེང་བ་དྲི་མ་མེད་པའི་ཚོགས་ཀྱིས་ལེགས་པར་བསྟན་པ། ཐོས་པ་འཛིན་པའི་ལམ་དུ་ལྷུང་བ་དག་གི་དོན་ལ་རྗེས་སུ་སེམས་ཤིང་། རྗེས་སུ་མོས་ནས། རྗེས་སུ་སློབ་པ་དང་། རྗེས་སུ་
འཇུག་པ་ལ་སྤྲོ་བ་མཆོག་ཏུ་སྐྱེས་པའི་སྡོམ་བརྩོན་ལྷ་སྲས་ཆེན་པོ་ཉིད་ནས་བཀྲ་ཤིས་པའི་ཁ་དར་དང་། གསེར་དང་། དངུལ་དང་། གོས་ཡུག་དང་། རྟ་མཆོག་གི་བཞོན་པ་ལ་སོགས་པའི་འབུལ་ཚན་དང་། སྐུ་འཁོར་རྣམས་ནས་ཀྱང་རང་རང་གི་བདོག་པའི་དངོས་པོ་གྱ་ནོམ་པ་དག་གི་
སེམས་བསྐྱེད་ཀྱི་ཕྱག་རྟེན་དུ་འབུལ་བ་དང་བཅས་ཏེ། གང་དག་འདས་པ་དང་། མ་བྱོན་པ་དང་། ད་ལྟར་བཞུགས་པའི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ། རྒྱལ་བའི་མྱུ་གུ་ཐམས་ཅད་ཀྱི་འབྱུང་གནས་སུ་གྱུར་པའི་བླ་ན་མེད་པ་ཡང་དག་པར་རྫོགས་