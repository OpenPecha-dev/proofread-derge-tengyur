བདེ་བར་བབ་པ་སྙམ་བྱེད་པ་རྣམས་ནི་འདི་ལྟ་སྟེ། མ་ཕྱི་འདོན་པའི་ཞུ་ཆེན་པར་རྨུགས་སངས་ཀྱི་བླ་མ་སྦྱིན་པ་རྒྱ་མཚོ་དང་། སྤོ་ལུ་བླ་བྲང་གི་དྲུང་ཡིག་བློ་གྲོས་རྒྱལ་མཚན། ལྕགས་རའི་དྲུག་ཡིག་བསྟན་འཛིན་ལྷུན་གྲུབ། འཛོམ་ཐོག་གི་དགེ་
སློང་བསོད་ནམས་བློ་གྲོས་རྣམས་དང་། བུ་ཡིག་གི་རྗེས་འདེད་པར་རྨུགས་སངས་ཀྱི་དགེ་སློང་ཨོ་རྒྱན་རབ་དགའ་དང་། ཤེས་རབ་སྟན་འཛིན་དང་། འཛོམ་ཐོག་གི་དགེ་སློང་དཔལ་བཟང་རྣམས་དང་། པར་ཡིག་གི་ཡང་འདོན་པར་སྐུ་ཚེའི་པདྨ་ལ་སོགས་པའི་
བློ་གསལ་རྣམས་ཀྱིས་ཁོ་པོའི་ངག་བཀོད་དང་ལེན་གྱི་སྒོ་ནས་གོང་དུ་སྨོས་པའི་མ་དཔེ་དག་དང་ལེགས་པར་གཏུགས་ནས་སྙོམ་ལས་མེད་པར་འདོན་པའི་ཞུ་དག་གི་འགན་འདེགས་བགྱིས་ནས། ཚིག་དོན་གྱི་ཆ་ལ་ཆད་པ་དང་ལྷག་པའི་སྐྱོན་གྱི་རྣམ་པ་གང་དག་མཆིས་པ་རྣམས་
བརྟགས་དཔྱད་རིག་པའི་འཕྲུལ་གྱི་སོར་མོས་འབྱིན་འཇུག་གི་བྱ་བ་གང་འོས་བགྱིས་ཏེ། ཡིད་རྟོན་པའི་གནས་སུ་རུང་བའི་ཞུས་དག་ཡང་དག་པར་བྱས་སོ། །བློ་གྲོས་གསལ་ལྡན་དེ་དག་གི་དཔྱད་པས་ངེས་པར་མ་གྱུར་པ་དང་། ཐེ་ཚོམ་དུ་གྱུར་པ་དང་། རྟོགས་པར་དཀའ་
པའི་དོགས་གནས་གང་དག་བྱུང་བ་རྣམས་ནི་ཁོ་བོའི་མིག་སྔར་བསྟན་དུ་བྱུང་བ་དང་རང་གིས་བལྟས་པ་རྣམས་ལ་བརྟག་དཔྱད་གང་ཤེས་བྱས་ཤིང་། གང་དག་ཡིད་ལ་ངེས་པར་གྱུར་པའི་གནས་རྣམས་སུ་དབྲི་བསྣན་དང་སོར་བཞག་གང་འོས་ཀྱི་བཀོད་པ་བྱེད་བའི་ཁུལ་
བགྱིས་སོ། །གཉིས་པ་དེ་ཉིད་པར་དུ་སྒྲུབ་པར་རྩོམ་པ་ནི། དེ་ལྟར་ཞུས་དག་གི་རིམ་པས་གཏན་ལ་ཕབ་པའི་ཕྱི་མོ་དེ་དག་ལས། པར་ཡིག་འདྲི་བའི་ཡི་གེ་པ་མཁས་པ་རྣམས་ཀྱིས་གོང་དུ་སྨོས་པའི་དུས་ཚེས་ནས་བརྩམས་ཏེ་ཡི་གེར་འདྲི་བའི་གྲ་ལེགས་པར་བཙུགས་ཏེ། 
དེ་ལའང་སྔོན་གྱི་དུས་ན་འདིར་ཕྱོགས་སུ་ཡི་གེ་རྫ་བ་མ་འདྲི་བ་པོ་མ་ཐོགས་ཙམ་ལས། མཁས་མཐོང་ཆེ་བའི་སྙུག་འཛིན་པ་མང་པོ་མ་བྱུང་བར་གྲགས་ཀྱང་། ཕྱིས་སུ་བསོད་ནམས་ཀྱི་སྐལ་བར་ལྡན་པའི་སྡོམ་བརྩོན་ཆེན་པོ་སྐུ་མཆེད་ཡབ་མེས་དང་བཅས་པས་སྐུ་རིང་