ཚུན་ཆད་ལ་གཅེས་སྤྲས་ཀྱི་སྒོ་ནས་གཏན་ལ་འབེབས་པ་ལ་སོགས་པ་རྣམ་པར་དཀར་བའི་ཕྲིན་ལས་ཀྱི་རྒྱུན་ཆེན་པོས་བསྟན་པ་རིན་པོ་ཆེ་ལ་གཅིག་ཏུ་བཀའ་དྲིན་ཆེ་བར་མཛད་དོ། །གཉིས་པ་དབོན་ཆེན་ཀླུ་འཕེལ་ཞེས་བྱ་བ་དང་། གསུམ་པས་གཞི་སྐྱོང་
བའི་དབང་པོ་བླ་མ་བྱམས་པ་ཕུན་ཚོགས་ཞེས་བྱ་བ་སྟེ་འདི་ནི་གནོད་སྦྱིན་གྱི་སྡེ་དཔོན་ཆེན་པོ་ལག་ན་རྡོ་རྗེའི་རྣམ་འཕྲུལ་དུ་ལུང་གིས་ཟིན་པའི་སྐྱེས་བུ་ཆེན་པོ་ཞིག་སྟེ། གཙུག་ལག་ཟུང་གི་མཁྱེན་དཔྱོད་རབ་ཏུ་གསལ་བས། ཤར་ཆེན་ཆོས་ཀྱི་རྒྱལ་པོ་ཤེས་རབ་འབྱུང་གནས་ལ་
སོགས་པ་མདོ་རྒྱུད་རྒྱ་མཚོའི་ཕ་རོལ་དུ་སོན་པའི་མཁས་གྲུབ་དུ་མའི་ཞབས་ཀྱི་པདྨ་ཉེ་བར་བསྙེན་ཅིང་། སྡོམ་པ་གསུམ་དང་རྗེས་སུ་འབྲེལ་བའི་ཟབ་པ་དང་རྒྱ་ཆེ་བའི་ཆོས་ཀྱི་བདུད་རྩི་ཟད་མི་ཤེས་པའི་རྒྱུན་ཆེན་པོ་ངོམ་པར་གསོལ་ལོ། །གཅིག་ཏུ་མཚུངས་པ་མེད་པའི་བསོད་
ནམས་ཀྱི་མཐུས་སྐྱེ་འགྲོ་ཐམས་ཅད་དབང་དུ་འདུས་པ་ཞིག་སྟེ། འདི་ཉིད་ཀྱི་སྐུ་རིངས་ལ། གཞན་སྡེ་མི་སྲུན་པ་དབང་ཤེད་དང་ངན་དཔུང་གིས་མངོན་པར་ཁེངས་ཤིང་། སྟོབས་བཅུ་མངའ་བའི་རིང་ལུགས་རྨ་མེད་པ་གང་དང་གང་དུ་དར་བ་དེ་དང་དེར་སྡང་ཞིང་ཐོ་བཙམས་པ། བེ་
རི་རྒྱལ་པོ་ལ་སོགས་པའི་དཔོན་ཆེན་དང་དཔོན་ཕྲན་མང་པོའི་ང་རྒྱལ་གྱི་གནམ་རུ་ཤིན་ཏུ་གྱོང་པོར་གནས་པ་དག །ཆེ་བར་རློམ་པ་གཞན་མང་པོས་དགུག་ཏུ་མ་བཏུབ་པ་རྣམས་ཀྱང་སྔོན་ལས་དང་སྨོན་ལམ་གྱི་ནུས་མཐུ་དགག་ཏུ་མེད་པའི་རྒྱུད་གྲིམས་པོས་དཀའ་བ་མེད་པར་རང་དབང་དུ་
བཀུག་སྟེ། ཆབ་འབངས་རྫོང་ཆེན་བཅོ་བརྒྱད་དང་། རིས་སུ་མ་ཆད་པའི་ཆོས་སྡེ་བརྒྱ་རྩ་ལ་སོགས་པ་ཐ་གྲུ་རྣམ་པར་ཡངས་པའི་དབྱིག་འཛིན་གྱི་གཞི་མར། ལས་ཤུགས་གསེར་སྦྱངས་ཀྱི་ཙཀྲ་རྩིབས་མ་སྟོང་གིས་མངོན་པར་སྤ་བས་མངའ་བསྒྱུར་བ་མཛད་དོ། །ཁྱད་པར་རྒྱལ་
བྱའི་བསྟན་པའི་རྩ་ལག་ཏུ་ཨེ་ཝཾ་ཆོས་ལྡན་གྱི་སྒྲུབ་ཁང་བླ་བྲང་ནས་རིན་པོ་ཆེ་དཔལ་མཆོག་རྒྱལ་མཚན་པ་དེ་ཉིད་མདོ་སྨད་ཕྱོགས་ཀྱི་ཆོས་གྲྭ་དང་། ཡུལ་དང་། གྲོང་ཁྱེར་དང་། གྲོང་རྡལ་དང་། རྒྱལ་པོའི་ཕོ་བྲང་ལ་སོགས་པ་རྣམས་སུ་བསྟན་པའི་སྣང་བ་ཆེན་པོ་བཀྱེ་བའི་ཆེད་དུ་