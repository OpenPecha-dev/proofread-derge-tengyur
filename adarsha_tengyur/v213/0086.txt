གཤེགས་པའི་ཆོས་ཀྱི་རྒྱལ་སྲིད་ཆེན་པོ་ལ་བཞུགས་སོ། །དེ་ནས་ཤིང་ཏཱ་ལ་བདུན་སྲིད་ཀྱི་ནམ་མཁའ་ལ་མངོན་པར་འཕགས་ཏེ། ལམ་གྱི་རྒྱུད་ནི་ཆད་དོ་ཞེས་བྱ་བ་ལ་སོགས་པའི་ཆེད་དུ་རྗོད་པས་ཆེད་དུ་བརྗོད་དོ། །དེའི་ཚེ་ལྷ་རྣམས་ཀྱིས་ལྷའི་མེ་ཏོག་པུས་མོ་ནུབ་པ་ཙམ་
དུ་གཏོར་ནས་མཆོད་པ་བྱས་སོ། །དེའི་སྐད་ཅིག་དེ་ལ་སེམས་ཅན་ཐམས་ཅད་ཀྱང་དེ་སྲིད་དུ་མཆོག་ཏུ་བདེ་བ་ལ་རེག་པ་དང་། འོད་ཀྱི་སྣང་བ་ཆེན་པོས་འཇིག་རྟེན་གྱི་ཁམས་ཐམས་ཅད་སྣང་བར་བྱས་ཤིང་ས་རྣམ་པ་དྲུག་ཏུ་གཡོས་སོ། །ཕྱོགས་བཅུའི་སངས་རྒྱས་ཐམས་
ཅད་ཀྱང་ཕྱག་བརྐྱང་སྟེ་ཀ་ལ་པིངྐའི་དབྱངས་ཀྱིས། {ཕྱིས་}ཀྱི་སངས་རྒྱས་དེ་ལ་བདག་ཅག་རྣམས་ཇི་ལྟར་བྱང་ཆུབ་ཐོབ་པ་ལྟར་ཁྱོད་ཀྱིས་ཀྱང་བྱང་ཆུབ་མངོན་དུ་བྱས་པ་ལེགས་སོ་ཞེས་བྱ་བ་བྱིན་ཏེ་ཆོས་ཀྱི་དག་པ་བདག་ཀྱང་བསྐུར་རོ། །གཞན་ཡང་འདོད་པ་ན་སྤྱོད་པའི་ལྷའི་བུ་མོ་རྣམས་
དང་། ལྷའི་བུ་དང་། བདུད་དང་བཅས་པའི་འགྲོ་བ་མ་ལུས་པས་བསྟོད་པའི་ཚོགས་ཇི་སྙེད་པས་བསྟོད་ཅིང་། མེ་ཏོག་གི་སིལ་མ་རྣམ་པ་སྣ་ཚོགས་པས་ཕྱོགས་ཀུན་ནས་འཐོར་བའི་མཆོད་པས་མཆོད་དོ། །བཅུ་གཅིག་པ་ཆོས་ཀྱི་འཁོར་ལོ་བསྐོར་བའི་མཛད་པ་ལ། ཐོག་མར་བསྐུལ་
དགོས་པར་བསྟན་པ་དང་། བསྐུལ་བར་ཞལ་གྱིས་བཞེས་པ་དང་། ཆོས་ཀྱི་འཁོར་ལོ་བསྐོར་བ་དངོས་སོ། །དང་པོ་ནི། དེ་ལྟར་མངོན་པར་རྫོགས་པར་སངས་རྒྱས་ནས་ཞག་བདུན་ཕྲག་བདུན་ལ་རིམ་པ་ལྟར་སྐྱིལ་མོ་ཀྲུང་མ་བཤིག་པར་ཤིང་གི་རྒྱལ་པོ་ལ་སྤྱན་མི་འཛུམས་པར་གཟིགས་ནས་
དགའ་བའི་ཟས་བཀོད་པ་ཞེས་བྱ་བའི་ཏིང་ངེ་འཛིན་གྱི་བདེ་བ་མྱོང་བ་དང་། སྟོང་གསུམ་གྱི་འཇིག་རྟེན་རྒྱང་རིང་དུ་འཆག་པ་དང་། བྱང་ཆུབ་ཀྱི་ཤིང་ལ་སྤྱན་མི་འཛུམས་པར་གཟིགས་པ་དང་། ཤར་གྱི་རྒྱ་མཚོ་ནས་ནུབ་ཀྱི་རྒྱ་མཚོའི་བར་མི་རིང་བར་འཆག་ཅིང་། བདུད་སྡིག་ཅན་གྱིས་
མྱ་ངན་འདའ་བར་གསོལ་བ་བཏབ་ཀྱང་ཞལ་གྱིས་མ་བཞེས་པ་ལ་བདུད་སེམས་ཁོང་དུ་ཆུད་པར་གྱུར་པས་འདུད་ཀྱི་བུ་མོ་གསུམ་བསླུ་བའི་སེམས་ཀྱིས་སྟོན་པའི་གན་དུ་འོངས་པ་རྒན་མོར་བྱིན་གྱིས་བརླབས་པ་དང་། ཡུལ་ངན་གྱི་ཚེ་ཀླུ་བཏང་འཐུང་གི་གནས་སུ་བཞུགས་པ་དང་།