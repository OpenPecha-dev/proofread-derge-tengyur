པའི་ཡུལ་གྱི་པཎྜི་ཏ་མང་པོའི་གཙུག་གི་ནོར་བུ་ལྟ་བུར་གྱུར་པ་དཔལ་དཱི་པཾ་ཀ་ར་ཤྲཱི་ཛྙ་ནའི་རྣམ་པར་འཕྲུལ་པ་ཉིད་དུ་དངོས་དང་མངོན་པར་ཤེས་པའི་མེ་ལོང་སྒྲིབ་པ་མེད་པ་ཐོགས་པ་འགའ་ཞིག་གིས་ཀྱང་ལུང་བསྟན་པ་དང་། བར་སྐབས་སུའང་རྗེས་བཙུན་དམ་པ་ཉིད་ཀྱི་ཉམས་ཀྱི་སྣང་
བ་ལ་རྒྱ་གར་རྡོ་རྗེ་གདན་གྱི་མཁན་པོ་མཛད་པའི་སྔོན་གྱི་སྐྱེ་བ་དྲན་པ་བྱུང་བ་དང་། གངས་རིའི་ལྗོངས་འདིར་ཡང་བཀའ་གདམས་པའི་དགེ་བའི་བཤེས་གཉེན་ཆེན་པོ་ཞིག་གི་སྐྱེ་བ་བླངས་པར་གསུངས་པ་དང་། ཨེ་ཝཾ་ཆོས་ལྡན་གྱི་གདན་རབས་བཅུ་བཞི་པ་མཁན་པོ་རིན་པོ་ཆེ་དཔལ་ལྡན་དོན་གྲུབ་སྟེ།
དེ་ལ་སོགས་པ་མཁས་པ་དང་གྲུབ་པའི་ཡོན་ཏན་བརྙེས་པ་མང་པོའི་སྐུའི་སྐྱེ་བ་ལུ་གུ་རྒྱུད་དུ་བཞེས་ནས། དུས་དེ་དང་དེ་དག་ཏུ་འགྲོ་བ་རྒྱ་མཚོའི་དོན་མཐའ་ཡས་པར་མཛད་པ་ཞིག་གོ། །སྐྱེ་བ་འདིར་ཡང་གཞུང་ལུགས་མང་པོའི་དོན་ལ་ལེགས་པར་སྦྱངས་པས། ཆོས་དང་ཆོས་མ་ཡིན་པ་རྣམ་པར་
དཔྱོད་པས་ལོག་པར་སྨྲ་བ་གཞན་ཚར་གཅོད་པ་ལ་ཤིན་ཏུ་མཁས་ཤིང་། ནང་དུ་གསང་སྔགས་རྡོ་རྗེ་ཐེག་པའི་སྔགས་ཀྱི་རིག་པ་གྲུབ་པས་རྟོགས་པའི་ཡོན་ཏན་བསམ་གྱིས་མི་ཁྱབ་པ་ལ་དབང་འབྱོར་པའི་རྡོ་རྗེ་སློབ་དཔོན་ཆེན་པོར་གྱུར་པའོ། །བྱེ་བྲག་ཏུ་འཛམ་བུའི་གླིང་འདིར་ཐུབ་པའི་རྒྱལ་
ཚབ་ཀྱི་མཆོག་ཏུ་གྱུར་པའི་སྐྱེས་བུ་ཆེན་པོ་རྡོ་རྗེ་འཆང་ཀུན་དགའ་བཟང་པོ་ཞེས་རྒྱལ་བ་ཉིད་ཀྱི་ཞལ་སྒོ་ནས་ཚངས་པའི་གསུང་དབྱངས་ཡན་ལག་དྲུག་ཅུའི་སྒྲ་ལས་ལུང་བསྟན་པའི་སྐྱེས་བུ་དམ་པ་སྟེ། དེའང་གང་ལས་ལུང་བསྟན་པ་ཡིན་སྙམ་ན། འཕགས་པ་དགེ་བའི་རྩ་བ་ཡོངས་སུ་འཛིན་
པ་བྱང་ཆུབ་སེམས་དཔའི་སྡེ་སྣོད་ཀྱི་མདོ་ལས། དེ་ཚེ་འཇིག་རྟེན་མགོན་པོའི་སྤྲུལ་པ་སྤྲུལ། །དེ་ཚེ་དགེ་སློང་ཀུན་དགའ་བཟང་པོ་འབྱུང་། །ཚུལ་ཁྲིམས་ཀྱིས་ཀྱང་ཁྱད་པར་འཕགས་གྱུར་ལ། །ཐོས་པ་མང་ཞིང་ཕ་རོལ་ཕྱིན་པས་འཕགས། །ཐབས་དང་ཤེས་རབ་ལ་ནི་ཤིན་ཏུ་བསླབས། །
དེ་དག་ཆོས་ཀྱི་སེམས་རྒྱུད་བརྗེད་མི་འགྱུར། །རྟག་ཏུ་འཕགས་པ་རྣམས་དང་འགྲོགས་པར་འགྱུར། །དཔའ་བོ་དེ་ཡི་ཡོན་ཏན་གང་ཡོད་པ། །མང་དུ་ཐོས་ཀྱང་མཐར་ཐུག་འགྱུར་བ་མེད། །དཔའ་བོ་ཤིན་ཏུ་གནས་པ་དེ་ཡི་མིང་། །དེ་ཚེ་བུད་མེད་གང་གིས་ཐོས་གྱུར་པ། །དེ་