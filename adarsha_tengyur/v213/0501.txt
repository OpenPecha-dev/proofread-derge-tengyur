འགྲོ་བ་སྡུད་ཤེས་ཆོ་ག་གང་མཁས་པ། །དེ་དག་བསྡུ་བའི་དངོས་པོ་བཞི་ལ་བརྩོན། །གང་དག་བསྡུ་བའི་དངོས་པོ་བཞིར་བརྩོན་པ། །དེ་དག་འགྲོ་བའི་དོན་ནི་མཐར་ཡས་བྱེད། །ཅེས་དང་། མདོ་སྡེ་རྒྱན་ལས། སྦྱིན་མཚུངས་དེ་སྟོབ་ལེན་འཇུག་དང་། །
བདག་ཉིད་རྗེས་སུ་འཇུག་རྣམས་ཀྱིས། །སྙན་པར་སྨྲ་དང་དོན་སྤྱོད་དང་། །དོན་མཐུན་ཉིད་དུ་འདོད་པ་ཡིན། །ཞེས་དང་། ཕན་པར་བྱེད་པའི་ཐབས་དང་ནི། །འཛིན་དང་འཇུག་པར་བྱེད་པ་དང་། །དེ་བཞིན་རྗེས་སུ་འཇུག་བྱེད་པས། །བསྡུ་བའི་དངོས་པོ་བཞིར་བཤད་དོ། །ཞེས་
གསུངས་པས་གདུལ་བྱ་རྣམས་ལ་གནས་སྐབས་སུ་ཕན་གདགས་པར་བྱ་བའི་དོན་དུ་ཟང་ཟིང་དང་། མཐར་ཐུག་ཉིད་དུ་ཕན་པའི་རྒྱུ་ཕ་རོལ་ཏུ་ཕྱིན་པ་དྲུག་གི་ཚིག་འཛིན་པ་དང་། དེའི་དོན་ལ་འཇུག་པ་དང་། དོན་དེ་ལ་ཡང་དང་ཡང་དུ་བརྟུན་ཏེ་རྗེས་སུ་འཇུག་པར་བྱ་བའི་ཕྱིར་རོ། །ཡང་ན་སྣོད་
དུ་རུང་བར་བྱ་བ་དང་། མོས་པར་བྱ་བ་དང་། བསྒྲུབ་པར་བྱ་བ་དང་། བསྒྲུབ་པ་མཐར་ཕྱིན་པར་བྱ་བའི་ཕྱིར་ཏེ། རྒྱན་ལས། དང་པོ་སྣོད་འགྱུར་དངོས་པོ་སྟེ། །གཉིས་པ་ཡིས་ནི་མོས་པ་ཡིན། །གསུམ་པ་ཡིས་ནི་བསྒྲུབ་པ་སྟེ། །བཞི་པས་རྣམ་པར་སྦྱོང་བའོ། །ཞེས་སོ། །དེ་
ལྟར་བསྡུ་བ་རྣམ་པ་བཞིའི་སྒོ་ནས་ཆོས་ལ་སྦྱོར་བར་གསུངས་ལ། ཕ་རོལ་ཏུ་ཕྱིན་པ་བསྡུས་པ་ལས། སྦྱིན་པའི་འབྲས་བུས་ཡངས་པ་ཐོབ་གྱུར་ནས། །སྲིད་པའི་མུན་པར་འཐོམས་པའི་སྐྱེ་བོ་ལ། །དམ་པའི་ཆོས་ཀྱི་སྦྱིན་པ་རྒྱ་ཆེན་གྱིས། །ཉི་མ་ཤར་བའི་འོད་ལས་གསལ་བར་སྟོན། །
འཇིག་རྟེན་དམ་པའི་དོན་གྲུབ་སྙོམས་པ་དེ། །ཐམས་ཅད་མཁྱེན་པ་ཉིད་འགྲུབ་གཞིར་གྱུར་པས། །ཉི་ཤར་ཟེར་བཀྱེ་འོད་ཆེན་མི་ཟད་བཞིན། །དེ་ཡི་བསོད་ནམས་ཀུན་དུ་ཟད་མི་ཤེས། །ཞེས་དང་། ཆོས་ཀྱི་སྦྱིན་པ་ཟང་ཟིང་མེད། །ཅེས་གསུངས་པ་ལྟར་སྦྱིན་པ་ཐམས་ཅད་ཀྱི་ནང་ནས་
སྙིང་པོ་འམ་གཙོ་བོར་གྱུར་པ་ནི་ཆོས་ཀྱི་སྦྱིན་པ་ཡིན་ཞིང་། བྱེ་བྲག་ཏུ་སྙིགས་མའི་དུས་ཀྱི་སེམས་ཅན་འདོད་ཆགས་བདོ་བ་དང་། ཞེ་སྡང་བདོ་བ་དང་། གཏི་མུག་བདོ་བས་ཡོངས་སུ་དཀྲུགས་ཏེ། སངས་རྒྱས་བཅོམ་ལྡན་འདས་ཀྱིས་ལེགས་པར་གསུངས་པའི་དམ་པའི་ཆོས་ལ་མོས་པ་