པར་བྱས་ནས། དེའི་ཉིན་མོར་ལས་ཀྱི་མགོ་བརྩམས་སོ། །དེ་ལའང་གཙུག་ལག་ཁང་འདིའི་ཚད་དང་བཟོའི་བཀོད་པ་ཕལ་ཆེ་བ་དག་ནི་གཙུག་ལག་ལུགས་བརྒྱའི་ཚུལ་ལ་རྣམ་པར་དཔྱོད་པའི་མཁྱེན་རབ་པདྨའི་གཉེར་གྱི་དཀྱིལ་འཁོར་ལྟར་རབ་ཏུ་གསལ་བའི་སྡོམ་བརྩོན་སྟོབས་ཀྱི་
འཁོར་ལོས་སྒྱུར་བ་ཉིད་ནས་བཀའི་བཀོད་པས་ཡང་དག་པར་ཁྱབ་པར་མཛད་པ་ལ། ཐོག་མར་ཚད་ཀྱི་ཐིག་འདེབས་པ་ནི་མངོན་པར་འདོད་པའི་འབྲས་བུ་ཅི་ཡང་ཡིད་ལ་བྱས་པ་ཙམ་གྱིས་མི་འགྲུབ་པ་འགའ་ཡང་མེད་པ་དེ་ལྟ་བུའི་བསོད་ནམས་ཀྱི་མཐུ་ཆེ་ཞིང་རྣམ་པ་གཅིག་ཏུ་འབྱོར་པ་ཕུན་སུམ་
ཚོགས་པ་དར་ནས་རྒུད་པའི་མཐའ་རུ་མ་ལྷུང་བའི་དགེ་སློང་ཚུལ་ཁྲིམས་རབ་བརྟན་ནམ་དོན་གྲུབ་ཅན་དང་། ཨཽཌྱན་ཚེ་རིང་དང་། ལྷུན་གྲུབ་རྒྱལ་མཚན་ཏེ་གསུམ་གྱིས་བྱས་ཤིང་། མཚམས་དང་ཕྱོགས་ཀྱི་རྩིག་རྨང་འདིང་བ་པོ་ནི། བློ་སྣ་བདེན་པའི་ཕྱོགས་སུ་གཏོད་བས་བྱ་བ་ཐམས་ཅད་བརླིང་
ཞིང་ཀུན་གྱིས་ཡིད་རྟོན་པའི་གནས་སུ་བྱས་པ། མཆོག་ཏུ་ཡི་དམ་གྱི་ལྷ་མང་པོའི་བསྙེན་པ་མཐར་ཕྱིན་པའི་དགེ་སློང་ནས་མཁའ་རྡོ་རྗེ་དང་། ཏིང་འཛིན་རྡོ་རྗེ་དང་། ཀུན་དགའ་རྡོ་རྗེ་སྟེ་གསུམ་གྱིས་ནས་རྩིག་འགྲམ་ལེགས་པར་བཏིང་ངོ་། །དེ་ནས་བཟུང་སྟེ། ཤིང་གཞོག་པ་དང་། ཤིང་
བརྐོས་པ་དང་། གྱེར་བཟོ་བ་ལ་སོགས་པའི་ལས་བྱེད་པ་མི་གྲངས་བཞི་བརྒྱ་ཙམ་བསགས་ཏེ་མཐར་ཕྱིན་པ་ཉིད་དུ་ལེགས་པར་བསླངས་སོ། །དེའི་རྗེས་སུ་འང་ལྷ་རིས་བ་ལ་སོགས་པའི་བཟོ་རིག་པ་མཁས་རྣམས་བསགས་ཏེ་རྩི་ཚོན་དགྱེ་བ་དང་། ལྡེབ་རིས་འདྲི་བ་དང་། ནང་གི་ཁོར་ཡུག་ཀུན་དུ་བྲེ་
བའི་འཕེན་དང་། བླ་རེ་དང་། རྒྱལ་མཚན་དང་། ཆོས་ཀྱི་བཞུགས་ཁྲིད་དང་། སྟེང་གི་ཁང་བཟངས་ཀྱི་རྩེ་མོན་གསེར་ཟངས་ལས་གྲུབ་པའི་གན་འཛིན་དང་། རྒྱལ་མཚན་ལ་སོགས་པ་ངོ་མཚར་ཆེ་བའི་རྒྱན་གྱི་བཀོད་པ་ཡིད་དུ་འོང་བདག་གིས་ཀུན་ནས་རབ་ཏུ་མཛེས་པར་བྱས་སོ། །དེ་ལྟ་བུའི་ཚུལ་གྱིས་ལེགས་
བར་གྲུབ་པའི་རྟེན་གཞལ་དུ་མེད་པའི་ཁང་བཟངས་ཆོས་འབྱུང་བཀྲ་ཤིས་སྒོ་མང་ཞེས་བྱ་བ་གང་གི་ནང་ལོགས་ཐམས་ཅད་དུ་དེ་བཞིན་གཤེགས་པ་སྲས་དང་བཅས་པའི་སྣང་བརྙན་མཐོང་ན་མི་མཐུན་པ་མེད་པ་ཅི་ཡང་བཀྲ་བའི་ཁྱད་པར་ལ་བསམས་ན། ཕྱོགས་བཅུའི་སངས་རྒྱས་ཀྱི་ཞིང་ཁམས་བགྲང་