གསེར་ཟངས་ལས་བྱས་པ་དང་། ཙནྡན་དཀར་དམར་ལས་བྱས་པ་མང་པོ་བཞེངས། རྒྱལ་བའི་བཀའ་འགྱུར་རོ་འཚལ་དང་ས་སྐྱ་བཀའ་འབུམ་བར་མ་ལ་སོགས་པའི་གླེགས་བམ་མང་པོ་ཡོན་གྱིས་བསླུས་ཏེ། དེ་དག་གི་གླེགས་ཐག་དང་གླེགས་ཤིང་ཐམས་ཅད་ཀྱང་
བཟོ་བཀོད་ཁྱད་པར་འཕགས་པ་མཛད་དོ། །དེ་དག་གི་མདུན་དུའང་རྟག་པར་མཆོད་པའི་བྱེ་བྲག་བསམ་གྱིས་མི་ཁྱབ་པའི་བཀུར་སྟི་དང་བཅས་ཏེ་བཞུགས་སུ་གསོལ་བ་ལ། དཔལ་ལྡན་རྡོ་རྗེ་འཆང་གི་རིག་སྔགས་གྲུབ་པ་ངོར་གྱི་མཁན་ཆེན་རྡོ་རྗེ་འཆང་དང་དཔལ་ལྡན་ཆོས་སྐྱོང་
གྲགས་པའི་རྒྱལ་མཚན་དཔལ་བཟང་པོ་དང་། ཡར་ལུང་མཁན་པོ་ངག་དབང་ཀུན་དགའ་ལེགས་པའི་འབྱུང་གནས་དང་། མཁྱེན་རབ་ཀྱི་དབང་ཕྱུག་སློབ་དཔོན་སངས་རྒྱས་ཡེ་ཤེས་ལ་སོགས་པ་མཆོག་གི་རྡོ་རྗེ་སློབ་དཔོན་ཆེན་པོ་རྣམས། དགེ་འདུན་འདུས་པའི་ཚོགས་ཀྱི་
དབུར་བཞུགས་སུ་གསོལ་བའི་རྟེན་དེ་དག་ལ་མངོན་པར་ཞེན་པའི་བགེགས་དང་དྲི་མ་སྦྱང་བ་དང་། རྟེན་རང་རང་གི་རིགས་ཀྱི་ལྷར་བསྐྱེད་པ་ལ་ཡེ་ཤེས་ཀྱི་འཁོར་ལོ་ཡང་ཡང་འཇུག་པ་ལ་སོགས་པའི་རབ་ཏུ་གནས་པའི་ཆོ་ག་ཡང་དག་པར་བསྒྲུབས་ཏེ་བྱིན་གྱིས་བརླབས་པ་དང་ཕན་བདེའི་
གཟི་འོད་ཉི་མ་བྱེ་བའི་དཔལ་ལས་ལྷག་པར་འབར་བ་མཛད་དོ། །མཆོག་གི་རྡོ་རྗེ་སློབ་དཔོན་ཆེན་པོ་དེ་དག་ལའང་སྔ་ཕྱིར་བདོག་པའི་དངོས་པོ་བཟང་དགུ་བརྒྱ་ཕྲག་མང་པོས་བསྙེན་བཀུར་བསྟབས་ཏེ་ལོངས་སྤྱོད་ཐམས་ཅད་སྙིང་པོ་ཅན་དུ་བྱས་སོ། །འཛོམ་ཐོག་དགོན་དུ་དགེ་
འདུན་གྱི་ཀུན་དགའ་ར་བ་རྟེན་དང་བརྟེན་པར་བཅས་པ་གསར་དུ་བསྐྲུན་ཏེ། དེར་དགེ་འདུན་གྱི་ཚོགས་ཆེན་པོ་བསྡུས་ནས་ངོར་བའི་དཀྱིལ་འཁོར་ཆེན་པོ་ལྔའི་སྒྲུབ་མཆོད་ཡོད་པ་ལ་བཅའ་སྒྲིགས་ཆོས་དང་མཐུན་པར་བསྔམས་ཤིང་། གསར་དུའང་རྗེ་བཙུན་རྡོ་རྗེ་རྣལ་འབྱོར་
མའི་སིནྡྷཱུའི་དཀྱིལ་འཁོར་གྱི་སྒྲུབ་མཆོད་ཟླ་རེ་བཞིན་ཆོས་བཅུ་ལ་རྒྱུན་མི་ཆད་པར་འཛུགས་པ་དང་། ས་ངོར་དང་ལྗོངས་འདིའི་དགོན་སྡེ་རིས་སུ་མེད་པར་ཡང་མཆོད་འབུལ་རྒྱ་ཆེན་པོ་བྱེད་པ་ལ་སོགས་པ་མདོར་ན་རྣམ་པར་དཀར་བའི་ཕྲིན་ལས་ཀྱི་བྱ་བ་རྒྱ་དང་དཔངས་མི་ཆུང་བར་བགྱིས་པ་དང་