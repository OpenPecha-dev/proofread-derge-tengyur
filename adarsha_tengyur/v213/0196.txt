བ་དྲུག་ནས་ལྷག་པ་ལྷའི་ཞལ་གྱི་དཀྱིལ་འཁོར་མཐོང་ཞིང་། ཕ་རོལ་ཏུ་ཕྱིན་པའི་ལུགས་ཀྱི་ལམ་ཡོངས་སུ་རྫོགས་པར་སྟོན་པར་བྱེད་པའི་ཞེན་པ་བཞི་བྲལ་གྱི་གདམས་པའི་ལམ་སྲོལ་ཆེན་པོ་སྩལ་ཏོ། །དེ་ནས་བརྩམས་ཏེ་བཀའ་སྡེ་སྣོད་ཀྱི་ཆོས་ཐམས་ཅད་ལ་མི་འཇིགས་པ་མེད་
པའི་སྤོབས་པ་བརྙེས་ནས་རིམ་གྱིས་བྲང་ཏི་དར་མ་སྙིང་པོ་དང་། ཁྱུང་རིན་ཆེན་གྲགས་དང་། མེས་ལྷང་ཚེར་དང་། ཁའུ་པ་དར་མ་རྒྱལ་མཚན་དང་། སྒྱི་ཆུ་བ་དགྲ་ལྷ་འབར་དང་། མལ་ལོ་ཙཱ་བ་དང་། པུ་ཧྲངས་ལོ་ཆུང་ལ་སོགས་པ་ལས་མདོ་སྔགས་ཀྱི་ཆོས་ཚུལ་བསམ་
གྱིས་མི་ཁྱབ་པ་གསན་ཏེ་བསྟན་པའི་བདག་པོར་གྱུར་ཏོ། །ཁྱད་པར་བླ་ཆེན་ཞང་དགོན་པ་བ་ཡུན་རིང་དུ་བརྟེན་ཏེ། དཔལ་ལྡན་བིཪྺ་པའི་བཞེད་གཞུང་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཡན་ལག་དང་བཅས་པ་གསན་ཅིང་ཐུགས་ཉམས་སུ་བསྟར་
རོ། །དཔལ་རྣལ་འབྱོར་གྱི་དབང་ཕྱུག་གཙོ་འཁོར་ལྔ་དམ་པའི་ཆོས་སྒོ་སྐྱེལ་གྱི་ཚུལ་དུ་བྱོན་ནས། རྒྱུད་སྡེ་བདུན་ཅུ་རྩ་གཉིས་དང་། ལྕགས་རིའི་ཁོང་ལས་མི་འདའ་བའི་ཟབ་ཆོས་བཞི་ལ་སོགས་པ་དང་། གསུང་ངག་རིན་པོ་ཆེ་ཉེ་བརྒྱུད་ཀྱི་གདམས་པ་མ་ལུས་པ་སྩལ་ཏོ། །རང་ལོ་
ལྔ་བཅུ་པར་གདམས་ངག་གི་བཀའ་རྒྱ་གྲོལ་ཏེ། ཁམས་པ་ཨ་སེང་གིས་ཞུས་པའི་ངོར་གསུང་ངག་ཐོག་མར་གསུངས་པ་ནས་བཟུང་སྟེ་གདམས་པ་རྣམས་ལེགས་པར་སྩལ་བའི་སློབ་མ་མཆོག་ཐོབ་པ་གསུམ། བཟོད་པ་ཐོབ་པ་བདུན། རྟོགས་པ་ལྡན་པ་བརྒྱད་ཅུ། གཞུང་བཤད་འཛིན་
པའི་ཐུགས་སྲས་བཅུ་གཅིག །ཚིག་རྐང་རྣམ་པར་འགྲེལ་བའི་ཐུགས་སྲས་བདུན། ཕྱོགས་ཀྱི་མཁས་གྲུབ་ཆེན་པོ་བཞི་ལ་སོགས་པ་རྣམས་སོ། །དེའི་སྲས་རྗེ་བཙུན་མཆེད་གཉིས་ཞེས་པ་ནི་འཕགས་པའི་ཡུལ་གྱི་པཎྜི་ཏ་ཆེན་པོ་མི་ཐུབ་ཟླ་བའི་རྣམ་པར་འཕྲུལ་པ་སློབ་དཔོན་བསོད་ནམས་
རྩེ་མོ་དང་། སྐྱེ་བ་དུ་མར་རྗེ་བཙུན་འཇམ་པའི་དབྱངས་ལྷག་པའི་ལྷར་གྱུར་པས་སྐྱེ་བ་འདིར་འཇམ་དཔལ་གྱི་མཚན་ཡང་དག་པར་བརྗོད་པ་ཐུགས་ལ་རང་རྡོལ་དུ་བྱུང་བ་ལ་སོགས་པའི་ཡོན་ཏན་རྒྱ་མཚོའི་མངའ་བདག་རྗེ་བཙུན་གྲགས་པ་རྒྱལ་མཚན་དང་། ཆོས་རྗེ་ཁུ་དབོན་ཞེས་པ་མཁྱེན་