སྨིན་པར་བྱེད་པའི་དབང་དང་གྲོལ་བར་བྱེད་པའི་ལམ་འཁོར་དང་བཅས་པ་རྣམས་སོ། །འབྲས་བུའི་རྒྱུད་ནི་ཐབས་དེ་ལ་གོམས་པར་བྱས་པས་མཆོག་དང་ཐུན་མོང་གི་དངོས་གྲུབ་གྲུབ་པར་གྱུར་པ་གང་ཡིན་པ་སྟེ། གཞི་དང་ལམ་དང་འབྲས་བུའི་རྒྱུད་ཀྱི་མངོན་པར་རྟོགས་པ་གསུམ་དུ་རྒྱུད་ཀྱི་ཚིག་དོན་མ་ལུས་
པ་བསྡུས་ནས་གང་ཟག་གཅིག་འཚང་རྒྱ་བའི་ཉམས་ལེན་དུ་སྦྱར་བའི་བཤད་པ་སྟེ། ཚུལ་འདིས་ཀྱང་རྒྱུད་གསུམ་པོ་གནས་སྐབས་གང་དང་གང་དུ་བབ་པར་དེ་དང་དེར་འགྲེལ་པ་དང་། ཚིག་འགའ་ཞིག་ཏུ་རྒྱུད་གསུམ་དང་ལྡན་པར་འགྲེལ་པ་གཉིས་ཀ་འབྱུང་བ་ཡིན་ནོ། །གསུམ་པ་ནི། དབང་ལམ་དུ་བྱ་བའི་ཕྱིར་
བདག་ཉིད་ཅན་གསུམ་གྱིས་བཤད་པ་སྟེ། ནམ་མཁའ་དང་མཉམ་པའི་རྒྱུད་ལས། སྔགས་དང་དབྱིབས་དང་ཆོས་བདག་ཉིད། །སྦྱོར་བ་རྣམ་པ་གསུམ་གྱིས་ནི། །སྲིད་པའི་ཉེས་པས་མི་གོས་ཤིང་། །རྒྱུད་ཀྱི་དོན་ལ་འཇུག་པར་བྱ། །ཞེས་གསུངས་པའི་དོན་ནི་ལུས་དང་ངག་དང་སེམས་དང་རླུང་སྟེ་རྒྱུ་རྣམ་པ་བཞི་ཡོད་པ་དང་།
དེ་བཞིན་དུ་དབང་བཞི་དང་ལམ་བཞི་དང་འབྲས་བུ་བཞི་ཡོད་པས་རིམ་པ་ལྟར་དབྱིབས་ཀྱི་བདག་ཉིད་དང་། སྔགས་ཀྱི་བདག་ཉིད་དང་། དབང་ཆོས་ཀྱི་བདག་ཉིད་དང་། མཐར་ཐུག་ཆོས་ཀྱི་བདག་ཉིད་དེ་རྣམ་པ་བཞིར་འགྱུར་ནའང་དབང་ཆོས་དང་མཐར་ཐུག་ཆོས་གཉིས་གཅིག་ཏུ་བྱས་པའི་བདག་ཉིད་ཅན་གསུམ་སྟེ། དེ་དག་གིས་
རྒྱུད་འགྲེལ་བ་ལའང་བདག་ཉིད་ཅན་གསུམ་གང་དུ་བབ་པའི་སྐབས་སོ་སོར་བཤད་པ་དང་། སྔགས་དང་དབྱིབས་དང་ཆོས་གསུམ་ཚང་བའི་ཚིག་རེ་རེ་ལའང་རྒྱུ་དང་དབང་དང་ལམ་དང་འབྲས་བུར་སྦྱར་ཏེ་བཤད་པས་བཤད་པའི་ཐབས་བཅུ་གཉིས་སམ་ཆོས་གཉིས་སོ་སོར་བྱས་པ་ན། བཅུ་དྲུག་ཏུ་བཤད་
པར་ཡང་འགྱུར་རོ། །བཞི་པ་ནི། འབྲས་བུ་སྐུ་བཞི་ལམ་དུ་བྱ་བའི་ཕྱིར་གནས་པ་བཞིས་བཤད་པ་སྟེ། དཔལ་ནམ་མཁའ་དང་མཉམ་པ་ལས། གོང་བུ་ཆུ་དང་གཟུགས་སུ་བཅས། །དེ་བཞིན་གཟུགས་ལས་འདས་པ་དང་། །གནས་པ་རྣམ་པ་བཞི་རུ་ནི། །རྒྱུད་རྣམས་ངེས་པ་ཁོ་ན་ཡིན། །ཞེས་གསུངས་པ་ལྟར་ལོངས་སྤྱོད་
རྫོགས་པའི་སྐུ་ནི་གོང་བུར་གནས་པ་དང་། ཆོས་ཀྱི་སྐུ་ནི་ཆུར་གནས་པ་དང་། སྤྲུལ་པའི་སྐུ་ནི་གཟུགས་སུ་གནས་པ་དང་། ངོ་བོ་ཉིད་ཀྱི་སྐུ་ནི་གཟུགས་ལས་འདས་པར་གནས་པ་སྟེ། འབྲས་བུ་གནས་པ་བཞི་ཡིན་པ་ལྟར་སྦྱང་གཞི་ལའང་མངལ་སྐྱེས་ཀྱི་འགྲོ་བའི་དབང་དུ་བྱས་ན་ཉིང་མཚམས་སྦྱོར་བ་དང་།