པའི་དགའ་ཚལ་མ་ལུས་པའི་ཁ་རྣམ་པར་འབྱེད་པའི་ལེགས་བཤད་ཉིན་མོར་བྱེད་པའི་སྣང་བ་ཆེན་པོ་འདེགས་པ་ལ་འཇིགས་མེད་སྨྲ་བའི་དབང་ཕྱུག་གྲུབ་པའི་མཁས་པ་ཆེན་པོ་བུ་སྟོན་རིན་ཆེན་གྲུབ་བལྟམས་ནས་ལོ་བཞི་བརྒྱ་དང་བཞི་བཅུ་རྩ་བདུན་སྔོན་དུ་འདས་སོ། །མེ་མོ་
བྱ་ལོར་ཟབ་མོ་སྟོང་པ་ཉིད་ཀྱི་ལྟ་བ་གཏན་ལ་འབེབས་པ་དང་ལེགས་པར་གསུངས་པ་དམ་པའི་ཆོས་འདུལ་བའི་བསྟན་པ་རིན་པོ་ཆེ་འཕེལ་བའི་ཕྱིར། རྗེ་བཙུན་འཇམ་དཔལ་གཞོན་ནུར་གྱུར་པ་ངུར་སྨྲིག་འཆང་བ་ཆེན་པོའི་གར་གྱིས་མངོན་པར་རྩེན་པ་རྗེ་བཙུན་བློ་བཟང་གྲགས་པ་
དེ་ཉིད་མདོ་སྨད་བཙོང་ཁའི་ཡུལ་དུ་སྐུ་བལྟམས་ནས་ལོ་སུམ་བརྒྱ་དང་བརྒྱད་ཅུའོ། །ཤིང་མོ་གླང་ལོར་ཛམྦུའི་གླིང་གི་ཡུལ་དང་། ཡུལ་གྲུ་དང་། ལྗོངས་དང་། གྲོང་ཁྱེར་ལ་སོགས་པ་འཛིན་མའི་དཀྱིལ་འཁོར་ཕལ་མོ་ཆེ་དག་རྫུ་འཕྲུལ་མཆོག་གི་རྐང་པའི་བགྲོད་པས་རྣམ་པར་
བཅགས་ཤིང་བྱིན་གྱི་རློབ་པ་དང་། ཁྱད་པར་ཡུལ་ལྗོངས་འདི་ན་སངས་རྒྱས་བཅོམ་ལྡན་འདས་ཀྱི་བསྟན་པ་དམ་པའི་ཆོས་བཤད་པ་དང་སྒྲུབ་པའི་ཕྲིན་ལས་ཀྱི་རྒྱུན་བཟང་པོ་རྟག་པར་གནས་པའི་ཆོས་གྲྭ་ཆེན་པོ་ལྷུན་གྲུབ་སྟེང་འདི་དང་པོར་འདེབས་པའི་ཐུགས་རྗེ་མཚུངས་
པ་མེད་པ་གྲུབ་པའི་དབང་ཕྱུག་ཆེན་པོ་ཐང་སྟོང་རྒྱལ་པོ་འཁྲུངས་ནས་བགྲང་བའི་གཞི་སུམ་བརྒྱ་དང་ལྔ་བཅུ་རྩ་དགུ་སྔོན་དུ་བརྒལ་ལོ། །ས་གླང་ལོར་རྗེ་བཙུན་བློ་བཟང་གྲགས་པས་སྟོབས་བཅུ་མངའ་བའི་བསྟན་པ་དར་བ་དང་། འགྲོ་བའི་ལེགས་བྱས་ཀྱི་ཕུང་པོ་སྤེལ་བའི་ཆེད་དུ་སྟོན་པས་ཆོ་འཕྲུལ་
བསྟན་པའི་དུས་ཆེན་ལ་ལྷ་སར་སྨོན་ལམ་གྱི་འདུ་བ་ཆེན་པོ་ཚུགས་པ་དང་། ཆོས་འདུལ་བསླབ་པའི་གཞི་རྙོག་པ་མེད་པ་ལ་འབད་པ་ལྷུར་བྱེད་པ་འཕགས་པའི་དགེ་འདུན་གྱི་བསྟེན་པའི་གནས་མཆོག་ཆོས་གྲྭ་ཆེན་པོ་རི་བོ་དགའ་ལྡན་གྱི་དགོན་པ་བཏབ་ནས་ལོ་སུམ་བརྒྱ་དང་ཉེར་བརྒྱད་འདས་སོ། །རྔ་ཆེན་ཆུ་
ཁྱིའི་ལོ་ལ་ཀུན་མཁྱེན་ཆོས་ཀྱི་རྒྱལ་པོ་ཀུན་དུ་དགྱེས་པར་སྐྱེད་པའི་འཆད་རྩོད་རྩོམ་པའི་ཕྲིན་ལས་རྣམ་པར་དག་པས། སྙིགས་མའི་དུས་འདིར་སངས་རྒྱས་བཅོམ་ལྡན་འདས་ཀྱི་ལུང་དང་རྟོགས་པའི་བསྟན་པ་རིན་པོ་ཆེ་ལ་རྒྱལ་བ་གཉིས་པའི་བྱ་བ་ཡང་དག་པར་བྱས་པའི་རྒྱལ་ཚབས་ཀྱི་སྐྱེས་བུ་