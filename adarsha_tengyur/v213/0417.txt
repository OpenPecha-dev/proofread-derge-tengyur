སེམས་ཅན་ཐམས་ཅད་ལ་ཕན་འདོགས་པའི་ཕྲིན་ལས་ཅན་གྱི་སྐུ་དང་གསུང་དང་ཐུགས་ཀྱི་རྟེན་ཡིན་པའི་ཕྱིར། མཆོག་དམན་དང་བཟང་ངན་གྱི་ཁྱད་པར་དབྱེར་མི་བཏུབ་ཀྱང་། ཀུན་རྫོབ་ཀྱི་རྗེས་སུ་འབྲང་སྟེ་རྟེན་གསུམ་གྱི་རྣམ་པ་བཞེང་བ་རྒྱུའི་ཁྱད་
པར་དང་། བཞེང་པ་པོ་གང་ཟག་གི་ཁྱད་པར་དང་། ཚད་དང་མཚན་ཉིད་རྫོགས་པའི་ཁྱད་པར་དང་། འཕགས་པ་གསུམ་གྱི་སྐུ་གདུང་དང་རིང་བསྲེལ་བཞུགས་པའི་ཁྱད་པར་དང་། ཐུན་མོང་དང་ཁྱད་པར་བའི་རབ་ཏུ་གནས་པའི་དུས་སུ་ཡེ་ཤེས་ཀི་འཁོར་ལོ་ཕེབས་པའི་ལྟས་དང་
མཚན་མ་མཐོང་བའི་ཁྱད་པར་ལ་སོགས་པའི་སྒོ་ནས་གྲགས་ཆེ་ཆུང་བྱེད་པ་ལྟར། འདིར་ཡང་དེའི་དབང་གིས་རྟེན་གསུམ་གྲགས་ཆེ་བ་རྣམས་སུ་འཕན་དང་། བླ་རེ་དང་། རྒྱལ་མཚན་དང་། སྙན་ཤལ་དང་། ཉེ་བར་སྤྱོད་པའི་ཕྲེང་བ་ཚར་དུ་དངར་བ་བརྒྱ་ཕྲག་བརྩེགས་པའི་
མཆོད་པ་དང་། སྟོང་ཕྲག་བརྩེགས་པའི་མཆོད་པ་འབུལ་བ་དང་། གཞན་རྣམས་ལ་ཡང་དྲི་ཞིམ་པོའི་སྤོས་དང་། མར་མེའི་མཆོད་པ་འབུལ་བ་ལ་སོགས་པས་རྒྱལ་བ་སྲས་དང་བཅས་པ་མ་ལུས་པ་མཉེས་པར་མཛད་པའི་རྣམ་པར་ཐར་པ་འདི་ནི། སྔོན་གྱི་འཕགས་པ་བྱང་
ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་བྱང་ཆུབ་སེམས་དཔའི་སྤྱོད་པ་རྒྱ་མཚོ་ལྟ་བུ་ལ་ཞུགས་པའི་དུས་ཀྱི་སྙིང་སྟོབས་ཇི་ལྟར་བསྐྱེད་པ་དེ་ཁོ་ན་དང་མཚུངས་པར་འགྱུར་གྱི། དེ་ལས་གཞན་པའི་སོ་སོ་སྐྱེ་བོ་གཏོང་ཕོད་ཆེ་བར་རློམ་པ་དང་། སྙིང་སྟོབས་ཆེ་བར་རློམ་པ་བྱེ་བ་
བརྒྱ་སྟོང་མང་པོ་བསྡམས་ཀྱང་གང་གི་ཆ་ཤས་རེ་ཡང་བསྒྲུན་དུ་ཡོད་པའི་རེ་བ་ནི་སྟོན་ཀའི་དུས་ཀྱི་སྤྲིན་ལྟ་བུའོ་ཞེས་དགེ་བའི་ཕྱོགས་ལ་མངོན་པར་དགའ་བའི་སྐྱེས་བུ་གཟུ་བོར་གནས་པ་མཐའ་དག་མགྲིན་གཅིག་ཏུ་སྙན་དངགས་དམ་པའི་གླུ་བཞིན་དུ་ལེན་པར་བྱེད་པ་དག་ཡོད་དོ། །
དེ་ལྟར་སངས་རྒྱས་བཅོམ་ལྡན་འདས་ཀྱི་བསྟན་པ་དང་བསྟན་འཛིན་དགེ་བའི་བཤེས་གཉེན་རིས་སུ་མེད་པ་ལ་ཕན་པའི་རི་མོ་དང་བསྙེན་བཀུར་རྒྱ་ཆེན་པོ་སྟོབ་པ་དང་བཅས་ཏེ། སྙིང་པོ་མེད་པའི་ཟང་ཟིང་གི་དངོས་པོ་རྣམས་ལས་བླ་ན་མེད་པའི་བྱང་ཆུབ་ཀྱི་ས་བོན་དུ་འགྱུར་བའི་སྙིང་པོ་