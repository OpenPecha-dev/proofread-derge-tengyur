ས་གསུམ་གྱི་ཁོངས་ན་མཚུངས་པ་མེད་པ་རྡོ་རྗེ་འཆང་ཀུན་དགའ་བཟང་པོ་ཞེས་ཡོངས་སུ་གྲགས་པ་དེ་ཉིད་དཔལ་ལྡན་ས་སྐྱར་ངོ་མཚར་བྱེ་བའི་ལྟས་ཀྱི་ཕུང་པོ་དང་ཆབ་ཅིག་ཏུ་བལྟམས་ནས། སྐུ་ལས་སྐྱེས་པའི་འོད་དང་འོད་ཟེར་གྱི་ཕྲེང་བ་མང་པོས་མུར་ཐུག་པ་མེད་
པའི་འཇིག་རྟེན་གྱི་ཁམས་རྒྱས་པར་དཀྲིགས་ཏེ། འཕྲོ་འདུ་འོད་ཟེར་གྱི་ཕོ་ཉ་མང་པོས་གཞན་དོན་དང་པོར་མཛད་པ་ནས་བརྩམས་ཏེ་ལོ་གྲངས་སུམ་བརྒྱ་དང་ལྔ་བཅུ་རྩ་བཞི་ཡོངས་སུ་བརྒལ་བའི་དུས་སོ། །ས་མོ་བྱ་ལོར་སྐྱེ་དགུ་རྒྱ་མཚོའི་ལས་ཉོན་གྱི་སྒྲིབ་པ་མ་ལུས་པ་སྦྱོང་བའི་གཉེན་
པོར་གྱུར་པ། སྡེ་སྣོད་རིན་པོ་ཆེ་རྣམ་པ་གསུམ་གྱི་བཤད་པ་དང་སྒྲུབ་པའི་བྱ་བ་གངྒཱའི་ལྷ་མོའི་རྒྱུན་དང་འདྲ་བའི་འབྱུང་གནས་སུ་གྱུར་པ། བོད་ཡུལ་དབུས་ཀྱི་རྡོ་རྗེའི་གདན་དམ་པ་ཤྲཱི་ཨེ་ཝཾ་ཆོས་ལྡན་གྱི་གནྡྷོ་ལ་ཆེན་པོ་ཁང་ཚན་གྱི་གཙུག་ལག་ཁང་དང་བཅས་པ་ལེགས་པར་བཏབ་ནས་
བགྲང་བྱ་བརྒྱ་ཕྲག་གསུམ་དང་ཉག་མ་བརྒྱད་འདས་སོ། །མེ་མོ་སྦྲུལ་གྱི་ལོར་མཁྱེན་རབ་རྫོགས་པའི་སངས་རྒྱས་ཉིད་དང་དབྱེར་མི་ཕྱེད་ཅིང་། དེའི་བཀའ་དོན་རབ་འབྱམས་ཀྱི་བརྗོད་པར་བྱ་བ་མ་ལུས་པ་སྡེབ་ལེགས་ཚིག་གི་རྒྱུད་མངས་སྙན་དགུ་རྫོགས་པར་སྒྱུར་བའི་ལམ་ནས་འདྲེན་པ་
ལ་འཇིགས་པ་མེད་པར་སྨྲ་བའི་རྒྱལ་པོ་འཇམ་པའི་དབྱངས་དཀོན་མཆོག་ལྷུན་གྲུབ་པ་དཔའ་ལྡན་ས་སྐྱར་འཁྲུངས་ནས་ལོ་ཉིས་བརྒྱ་དང་བཞི་བཅུ་སྔོན་དུ་བརྒལ་ལོ། །ཆུ་ཁྱིར་སྙན་བརྒྱུད་བསྟན་པའི་བདུད་རྩིའི་ཆུ་ཀླུང་མཐའ་དག་མཁྱེན་རབ་རྣམ་པར་ཡངས་པའི་གསུས་པར་བཟུང་ནས།
ལེགས་པར་གདམས་པའི་ཆུ་ཀླུང་གི་རྒྱུན་ཆེན་པོ་བྱེ་བ་བརྒྱ་སྟོང་འབེབས་ཤིང་གསང་ཆེན་བསྟན་པའི་སྲོག་ཟུང་འཚོ་བར་བྱེད་པ་ཚར་ཆེན་རྡོ་རྗེ་འཆང་བློ་གསལ་རྒྱ་མཚོ་འཁྲུངས་ནས་ལོ་ཉིས་བརྒྱ་དང་སུམ་ཅུ་རྩ་ལྔའོ། །མེ་འབྲུག་གི་ལོ་ལ་ཡོངས་སུ་གྲགས་པའི་བསྟན་འཛིན་གྱི་སྐྱེས་བུ་ཆེན་
པོ་རིམ་པར་བྱོན་པ་རྣམས་ཀྱིས་ཆོས་ཀྱི་འཁོར་ལོ་བསྐོར་ཞིང་། སུམ་ལྡན་རྡོ་རྗེ་འཛིན་པའི་དགེ་སྤོང་གི་དགེ་འདུན་རྒྱ་མཚོའི་རྡུལ་དང་མཉམ་པས་བསྟན་པའི་བྱ་བ་དྲི་མ་མེད་པས། མི་ནུབ་ཆོས་ཀྱི་རྒྱལ་མཚན་དམ་པ་མགོན་པོ་བྱམས་པའི་བསྟན་པ་མ་ཤར་གྱི་བར་དུ་བརྟན་པར་འཛུགས་པའི་ཆོས་