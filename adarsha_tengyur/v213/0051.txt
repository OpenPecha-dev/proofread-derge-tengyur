གྱི་དུས་རྣམ་པ་དྲུག་ཏུ་དགོངས་ཤིང་དངོས་དང་རྣམ་པར་འཕྲུལ་བའི་སྒྱུ་འཕྲུལ་གྱི་དྲ་བས་བྱང་ཆུབ་ཀྱི་སྤྱོད་པ་སྐྱོང་ཞིང་བཞུགས་པའི་གཞལ་མེད་ཁང་དག་གིས་མངོན་པར་བརྒྱན་པའི་རི་བོ་གྲུ་འཛིན་ཞེས་བྱ་བ་དང་། སྟོན་པ་ཤཱཀྱའི་རྒྱལ་པོས་ཟུང་འཇུག་གི་སྐུར་བཞེངས་ནས་སྐལ་བ་དང་ལྡན་པའི་གདུལ་བྱ་མཆོག་
གི་འཁོར་རྣམས་ལ་དཔལ་དུས་ཀྱི་འཁོར་ལོའི་རྩི་བའི་རྒྱུད་ཀྱི་བདུད་རྩིའི་དགའ་སྟོན་སྩལ་བའི་གནས་སུ་བྱིན་གྱིས་བརླབས་པ་དཔལ་ལྡན་འབྲས་སྤུངས་ཀྱི་མཆོད་རྟེན་ཆེན་པོ་ཞེས་བྱ་བ་བཞུགས་སོ། །བྱང་ཕྱོགས་སུ་རྒྱལ་བའི་སྲས་ཀྱི་རང་གཟུགས་ཆོས་བཞིན་མཛད་པའི་ཆོས་རྒྱལ་བདུན་དང་རིགས་ལྡན་ཉི་ཤུ་རྩ་
ལྔས་ལེགས་པར་བསྲུངས་པ། ཀ་ལཱ་པ་ཞེས་བྱ་བས་མཚོན་པའི་གྲོང་ཁྱེར་བྱེ་བ་ཕྲག་དགུ་ཅུ་རྩ་དྲུག་དང་ལྡན་པའི་འཛིན་མའི་དཀྱིལ་འཁོར་དམ་པ་ཤམྦྷ་ལ་ཞེས་བྱ་བ་དང་། ས་ཆེན་པོ་ལ་གནས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱི་རྣམ་པར་འཕྲུལ་པའི་རོལ་རྩེད་བགྲང་དུ་མེད་པ་དག་
གིས། བཅོམ་ལྡན་འདས་བུ་རམ་ཤིང་པའི་ལུང་དང་རྟོགས་པའི་བསྟན་པ་ཡིད་བཞིན་གྱི་ནོར་བུ་རིན་པོ་ཆེ་མཁའ་པའི་ཕྲིན་ལས་གསུམ་གྱི་རྒྱལ་མཚན་དམ་པའི་རྩེ་མོ་ལ་མངའ་གསོལ་ཏེ། ཇི་སྲིད་མ་ཕམ་རྒྱལ་བའི་དབང་པོའི་བསྟན་པ་ཤར་བར་མ་གྱུར་པ་དེ་སྲིད་དུ་བརྟན་པར་བགྱིད་པའི་གནས་དམ་པ་བོད་ཡུལ་
ཁ་བའི་ལྗོངས་ཞེས་བྱ་བ་རྣམས་ཡོད་དོ། །གཞན་ཡང་འཇིག་རྟེན་ལས་འདས་པ་ཆེན་པོ་དཔལ་ཧེ་རུ་ཀའི་ཡེ་ཤེས་སྐྱེ་བ་མེད་པའི་ཀློང་ནས་སྐྱེ་བའི་ཆོ་འཕྲུལ་གྱི་རྣམ་པར་རོལ་པའི་དཔའ་བོ་དང་རྣལ་འབྱོར་མས་ཆེན་པོའི་རྡུལ་ཕྲ་བ་སྙེད་ཀྱིས་རྣམ་པར་རྩེ་བའི་གནས་ཆེན་པོ་ཡུལ་སུམ་ཅུ་རྩ་གཉིས། གནས་ཉི་ཤུ་
རྩ་བཞི། དུར་ཁྲོད་ཆེན་པོ་བརྒྱད་རྣམས་དང་། གཞན་ཡང་ཡུལ་འཁོར་ལྔ་བརྒྱ་དང་། ལྗོངས་ཆེན་པོ་བཅུ་དྲུག་དང་། ཡུལ་ཕྲན་སྟོང་ཕྲག་གཅིག་སྟེ། དེ་དག་ཏུ་བསྟེན་པའི་མིའི་རིགས་མི་འདྲ་བ་སུམ་བརྒྱ་དྲུག་ཅུ་དང་། སྐད་ཀྱི་རིགས་མི་འདྲ་བ་བདུན་བརྒྱ་ཉི་ཤུ་འབྱིན་པ་ཡོད་པར་བཤད་པ་རྣམས་
ཀྱང་གླིང་འདི་ཉིད་དུ་ཡོད་པས་སོ། །མདོར་ན་བསྐལ་པ་བཟང་པོའི་བྱང་ཆུབ་སེམས་དཔའ་སྟོང་དང་བཞི་ལས་ཐུགས་བསྐྱེད་ཀྱི་སྟོབས་རྨད་དུ་བྱུང་བར་བཤད་པ་ནི་སྟོན་པ་འདི་ཉིད་དེ། གང་དེས་མཛད་པའི་ཕྲེང་བ་རྨད་དུ་བྱུང་བ་དང་བཅས་ཏེ་སེམས་ཅན་གྱི་དོན་ལ་བྱོན་པའི་གནས་ནི་ཛམྦུའི་གླིང་ཞེས་བྱ་བ་འདི་ཉིད་