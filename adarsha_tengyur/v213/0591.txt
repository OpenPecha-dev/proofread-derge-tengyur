ཏེ། ལོ་དེ་ལ་གྲོང་ཁྱེར་རྩྭ་ཅན་དུ་མཛད་པའི་ཐ་མ་མྱ་ངན་ལས་འདའ་བའི་ཚུལ་བསྟན་ནས་ལོ་སུམ་སྟོང་དང་བརྒྱད་བརྒྱ་བདུན་ཅུ་ཐམ་པ་སྔོན་དུ་བརྒལ་ཏེ། །གཞན་ཡང་འཇམ་དཔལ་རྩ་བའི་རྒྱུད་ལས། ལོ་ནི་དྲུག་བརྒྱ་དག་ཏུ་འཚོ། །ཞེས་ལུང་བསྟན་པ་ལྟར། ས་འབྲུག་ལ་རབ་ཏུ་དགའ་བའི་ས་
ལ་གནས་པའི་ཡོན་ཏན་རྒྱུད་ལ་འཁྲུངས་ནས་བཀའ་དོན་མཐའ་དག་རང་དབང་དུ་འགྲེལ་བའི་ཤིང་རྟའི་སྲོལ་འབྱེད་ཆེན་པོ་སློབ་དཔོན་འཕགས་པ་ཀླུ་སྒྲུབ་བལྟམས་ནས་བགྲང་གཞི་སྟོང་ཕྲག་གསུམ་དང་བཞི་བརྒྱ་བདུན་ཅུ་འདས་ཤིང་། དེ་བཞིན་དུ་སྟོན་པ་མྱ་ངན་ལས་འདས་ནས་ལོ་དགུ་བརྒྱ་ལོན་པ་ན་ཐོགས་མེད་བྱོན་པར་
རྒྱའི་མཁན་པོ་ཝན་བརྩེགས་ཀྱིས་མདོ་སྡེ་དགོངས་པ་ངེས་པར་འགྲེལ་བའི་འགྲེལ་པར་བསྟན་པ་བཞིན་དུ། ས་ཕོ་བྱི་བའི་ལོ་ལ་སྟོན་པའི་བསྟན་པ་གསལ་བར་བྱེད་པའི་སློབ་དཔོན་ཆེན་པོ་ཐོགས་མེད་ཞབས་འཁྲུངས་ནས་བགྲང་བྱ་སྟོང་ཕྲག་གཉིས་དང་དགུ་བརྒྱ་བདུན་ཅུའོ། །དམར་སེར་ཞེས་པ་མེ་མོ་སྦྲུལ་གྱི
ལོ་ལ་འཕགས་པའི་ཡུལ་གྱི་མཁས་པ་དང་གྲུབ་པའི་དབང་ཕྱུག་ཆེན་པོ་མཐའ་དག་གི་གཙུག་གི་ནོར་བུ་ལྟ་བུར་གྱུར་པའི་ཤིང་རྟ་ཆེན་པོ་དཔལ་མཐུ་སྟོབས་ཀྱི་མགོན་པོ་བི་རཱུ་པ་དེ་ཉིད་སོ་མ་པཱུ་རིར་སྐུ་འཁྲུངས་ཡན་ཟླ་བའི་ཕུང་པོ་ཉིས་སྟོང་དང་བརྒྱད་བརྒྱ་རེ་གཅིག་གོ། །མདོ་ལས་དེ་བཞིན་གཤེགས་པ་མྱ་ངན་ལས་
འདས་ནས་ལོ་ཉིས་སྟོང་ལྔ་བརྒྱ་ན་བོད་ཀྱི་ཡུལ་དུ་དམ་པའི་ཆོས་དར་བར་ཐམས་ཅད་མཁྱེན་པའི་ཞལ་གྱི་པདྨ་ཁ་ཡོངས་སུ་བྱེ་བ་ལས་ལུང་བསྟན་རྐང་པ་དྲུག་པའི་གླུར་བླངས་པ་ལྟར་མེ་མོ་ཡོས་ཀྱི་ལོ་ལ་བསིལ་ལྡན་ཁ་བ་ཅན་གྱི་ཡུལ་འདིར་ལྷ་ཐོ་ཐོ་རི་གཉན་བཙན་གྱི་སྐུའི་བསོད་ནམས་གཞལ་དུ་མེད་པའི་དཔྱངས་
ཐག་ལ་བརྟེན་ནས། ཕོ་བྲང་ཡུམ་བུ་གླ་སྒང་དུ་དཔང་སྐོང་ཕྱག་བརྒྱ་པ་དང་ཚིནྡྷ་མ་ཎིའི་བསྐོལ་ཕོར་ལ་སོགས་པ་བབ་སྟེ། སངས་རྒྱས་བཅོམ་ལྡན་འདས་ཀྱི་བསྟན་པ་དམ་པའི་ཆོས་ཀྱི་དབུ་བརྙེས་ནས་བགྲང་བར་བྱ་བ་ཆིག་སྟོང་དང་སུམ་བརྒྱ་བདུན་བཅུའོ། །ལྕགས་མོ་གླང་ལ་འཇིག་རྟེན་གསུམ་གྱི་མཆོད་སྡོང་བླ་ན་
མ་མཆིས་པ་འཕྲུལ་སྣང་གི་གནྡྷོ་ལ་ཆེན་པོའི་ཇོ་བོ་ཤཱཀྱ་མུ་ནི་བོད་དུ་ཕེབས་ནས་ལོ་ཆིག་སྟོང་དང་ཆིག་བརྒྱ་ལྔ་བཅུ་རྩ་དྲུག་གོ། །ས་གླང་ལ་སྙིགས་མའི་དུས་ཀྱི་སེམས་ཅན་རྣམས་ལ་རྒྱལ་བ་གཉིས་པ་ལྟ་བུའི་ཐུགས་རྗེ་རྨད་དུ་བྱུང་བ་སློབ་དཔོན་ཆེན་པོ་པདྨཱ་ཀ་ར་ཉིད། ཁ་བ་ཅན་གྱི་ལྗོངས་འདིར་སྔ་ན་མེད་པའི་ལེགས་