གོ། །དེ་ལ་སྲས་དཔལ་ལྡན་སེང་གེ་དང་རྒྱལ་བ་བཟང་པོ་ཞེས་བྱ་བ་གཉིས་འཁྲུངས་ཤིང་། ཕྱི་མའི་སྲས་ནི་སངས་རྒྱས་བཟང་པོ་དང་པདྨ་བསྟན་སྲུང་ཞེས་བྱ་བ་གཉིས་སོ། །དེའི་ཕྱི་མ་ལ་ཡང་བསོད་ནམས་འབུམ་དང་དཀར་ཆེན་བྱང་ཆུབ་འབུམ་ཞེས་བྱ་བའི་སྲས་གཉིས་སོ། །དེའི་ཕྱི་མའི་
སྲས་སུ་དབོན་ཆེན་དགེ་འདུན་རྒྱལ་མཚན་དང་། བདེ་ཆེན་བསོད་ནམས་བཟང་པོ་དང་། རྔུ་ཆོས་ཀྱི་རྡོ་རྗེ་གསུམ་མོ། །དང་པོ་དེའི་སྲས་སུ་མགོན་པོ་གཟུངས་ཞེས་བྱ་བ་བྱུང་ཞིང་། དེ་ནས་རིམ་གྱིས་མཆེད་པའི་མི་བརྒྱུད་ནི་ས་དམར་གྱི་ཕྱོགས་སུ་དེང་སང་གི་བར་དུ་ཡང་རྒྱུན་མ་ཆད་པར་ཡོད་
དོ། །བདེ་ཆེན་བསོད་ནམས་འབུམ་ནི་ཡུམ་ལྔ་པའི་ལམ་དུ་སོང་བའི་དགོངས་རྫོགས་ཀྱི་དགེ་བའི་རྩ་བ་བསྐྲུན་པའི་ཆེད་དུ་ཀ་ཐོག་རྡོ་རྗེའི་གདན་གྱི་དགོན་པར་བྱོན་ནས་རིང་ཞིག་བཞུགས་པ་ན་ནམ་ཞིག་མཆེད་ཟླ་གཞན་རྣམས་ཀྱིས་རང་གི་བསྟི་གནས་སུ་འབོད་པར་བཏང་བར་བརྩམས་པ་ན་ཀརྨ་
ཆོས་གྲགས་རྒྱ་མཚོ་དང་། རྔུ་ཆོས་ཀྱི་རྡོ་རྗེ་དཔོན་སློབ་བཟུང་གིས་ཡེ་ཤེས་ཀྱི་གཟིགས་པ་རབ་ཏུ་དྭངས་པའི་མེ་ལོང་དག་ཏུ་ཇི་ལྟར་ཤར་བའི་ལུང་བསྟན་སྩལ་བ་ནི། ཁྱོད་ལ་རིང་པོར་མི་ཐོགས་པར་ལས་ཀྱི་མ་མས་བྱིན་པའི་བགོ་སྐལ་དུ་བཀྲ་ཤིས་པའི་རྟགས་ཀྱི་དགེ་མཚང་མང་པོ་ཆེད་དུ་
བཀྲམ་པ་ལྟ་བུ་ཡོད་པའི་གནས་ཞིག་རང་དབང་དུ་འབྱུང་བར་འགྱུར་ལ། གནས་དེ་ལེགས་པར་བཟུང་ནས་ཡིད་ཅི་བདེ་བར་བག་ཕོབས་ཤིག་དང་ཕ་ལས་ཆེས་ལྷག་པའི་བུ་རྒྱུད་ཇེ་བཟང་དུ་འགྲོ་བར་འགྱུར་རོ་ཞེས་སྩལ་ཏོ། །ཇི་ལྟར་ལུང་བསྟན་སྩལ་བ་ཐོག་ཏུ་བབ་སྟེ་རིམ་པར་བརྒྱུད་
ཀྱིན་བྱོན་པས་ནམ་ཞིག་ན་ལྕགས་རར་ཕྱིན་ཏོ། །དེར་གླིང་ཡུལ་གྱི་མངའ་རིས་དང་སའི་དུམ་བུའི་བདག་པོར་གྱུར་ཏེ། དེའི་མོད་ལ་སྔོན་གྱི་སྨོན་ལམ་གྱི་འཕེན་པས་ལྗོངས་དེ་ནའང་བདེ་བ་དང་། ལོ་ལེགས་པ་དང་། སྡེ་བཞིའི་འབྱོར་བ་ཕུན་སུམ་ཚོགས་པ་དང་ལྡན་པ་གྱུར་པ་དང་། དགེ་ལེགས་
ཀྱི་མཚན་མ་གཞན་དག་ཀྱང་མངོན་དུ་བྱུང་བའི་རྟེན་འབྲེལ་བཟང་བ་དེ་རྒྱུ་མཚན་དུ་སོང་སྟེ་སྡེ་དགེ་ཞེས་བྱ་བ་མིང་དུ་ཐོགས་སོ། །དེས་ན་སྡེ་དགེའི་ཐ་སྙད་ཀྱི་ཐོག་མའང་འདིའི་དུས་ནས་བྱུང་བ་ཉིད་དོ། །དེ་ལས་སྲས་བཞི་བྱུང་བའི་གཉིས་པ་སྡེ་དགེ་བོ་ཐར་ཞེས་བྱ་བ་སྲེད་མེད་ཀྱི་བུའི་སྟོབས་དང་