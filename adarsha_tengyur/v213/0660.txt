གསང་བའི་དེ་ཉིད་བཅུ་ཡིན་ནོ། །ཞེས་བྱེ་བྲག་བླ་མེད་ཀྱི་དགོངས་པ་ནང་ངམ། །གསང་བའི་དེ་ཉིད་བཅུ་དང་། གུར་གྱི་དགོངས་པ་སློབ་དཔོན་ཌོམྦི་པས། །བསྲུང་བ་དབང་བསྐུར་གཏོར་མ་བཟླས་དགར་དང་། །ཕྱིར་བཟློག་གཉིས་དང་དཀྱིལ་འཁོར་སྒྲུབ་པ་དང་། །སྡིག་སྦྱོང་བ་དང་གཤེགས་
སུ་གསོལ་བ་སྟེ། །དེ་ཉིད་བཅུ་ཞེས་རྒྱལ་བ་རྣམས་ཀྱིས་གསུངས། །ཞེས་ཀྱེ་རྡོ་རྗེའི་རྣལ་འབྱོར་པ་ལ་དགོས་པ་ཆོ་གའི་དེ་ཉིད་བཅུ་དང་། འབུམ་ལྔའི་དགོངས་པ་རིན་ཆེན་འབར་བ་ལས་འབྱུང་བ། རྡོ་རྗེ་དྲིལ་བུ་ཡེ་ཤེས་དང་། །ལྷ་དང་དཀྱིལ་འཁོར་སྦྱིན་སྲེག་དང་། །སྔགས་དང་རྡུལ་
ཚོན་གཏོར་མ་དང་། །དབང་བསྐུར་དེ་ཉིད་བཅུ་རིག་པས། །ཞེས་ཐམས་ཅད་ལ་དགོས་པ་དེ་ཁོ་ན་ཉིད་བཅུ་སྟེ། དེ་རྣམས་ཅི་རིགས་པར་ཤེས་པ་དགོས་ཤིང་། ཉན་ཐོས་སྤྱོད་པ་སྲུང་བ་པོ་ནི་དུས་འཁོར་རྩ་རྒྱུད་ལས། དེ་ཉིད་བཅུ་ནི་ཡོངས་ཤེས་པ། །གསུམ་ལས་དགེ་སློང་མཆོག་ཡིན་ཏེ། །
འབྲིང་ནི་དགེ་ཚུལ་ཉིད་དུ་བརྗོད། །ཁྱིམ་ན་གནས་པ་ཐ་མ་ཡིན། །ཞེས་གསུངས་ཤིང་། ས་ཐོབ་མ་གཏོགས་ཁྱིམ་པ་ནི། །རྒྱལ་པོའི་བླ་མར་མི་བྱ་སྟེ། །དེ་ལས་ཐོས་པ་ཡོངས་ཤེས་པ། །གང་ཞིག་རྟགས་ཅན་བྱ་བ་ཉིད། །ས་ཐོབ་མ་གཏོགས་སློབ་དཔོན་ནི། །ཁྱིམ་གནས་གང་ཚེ་མཆོད་
བྱེད་པ། །དེ་ཚེ་སངས་རྒྱས་ཆོས་དང་ནི། །དགེ་འདུན་རྣམས་ལ་གུས་མེད་འགྱུར། །ལྷ་ཁང་སོགས་ཀྱི་རབ་གནས་ཀྱང་། །རྟགས་ཅན་གྱིས་ནི་རྟག་ཏུ་བྱ། །གནས་གཅིག་ན་ནི་གསུམ་ཡོད་ན། །ཁྱིམ་པ་གོས་དཀར་ཅན་གྱིས་མིན། །ཞེས་གསུངས་པས་སོ་སོ་སྐྱེ་བོའི་རྡོ་རྗེ་སློབ་དཔོན་ལ་རབ་
ཏུ་བྱུང་བ་དང་། བྱེ་བྲག་ཏུ་དགེ་སློང་རྡོ་རྗེ་འཛིན་པ་ཉིད་མཆོག་ཏུ་བསྔགས་པ་ལྟར། འདིར་རབ་ཏུ་གནས་པར་བྱེད་པའི་རྡོ་རྗེ་སློབ་དཔོན་ནི་སྤྱི་དང་བྱེ་བྲག་གི་མཚན་ཉིད་མ་ལུས་པ་ཡོངས་སུ་ཚང་བ། ཕྱི་ཀུན་སྤྱོད་ཐམས་ཅད་སྟོན་པའི་འཁོར་གྱི་དགྲ་བཅོམ་པ་ཆེན་པོ་ལྟ་བུ་ལ་ནང་དུ་
སྟོང་པ་ཉིད་དང་སྙིང་རྗེ་གཉིས་སུ་མེད་པའི་རང་གདངས་གདན་གསུམ་ལྷའི་དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པའི་རང་བཞིན་དུ་བཞུགས་ནས། སྐལ་བར་ལྡན་པའི་གདུལ་བྱ་རྒྱ་མཚོའི་རྒྱུད་ལ་སྐུ་བཞིའི་ས་བོན་ཡང་དག་པར་འཇོག་པ་ལ་མཁས་ཤིང་། གསང་བར་སྲིད་