དེར་རྣལ་འབྱོར་བརྩམ་པར་བྱ། །ཞེས་དང་། བྱེ་བྲག་ཏུ་རབ་ཏུ་གནས་པར་བྱ་བའི་གནས་ནི་བཀྲ་ཤིས་ཤིང་ཉམས་དགའ་བ་དང་། གཙུག་ལག་ཁང་ལ་སོགས་པ་བླ་ཁབ་ཅན་དུ་ངེས་པར་དགོས་པའང་། རིན་ཆེན་འབར་བ་ལས། གནས་ནི་ཡིད་འོང་འདུ་འཛི་སོགས། །
སྐྱོན་མེད་རྣམ་མཛེས་བླ་ཁབ་ཅན། །ཞེས་དང་། རབ་ཏུ་གནས་པའི་རྒྱུད་ལས་ཀྱང་། །ཡང་ཐོག་མཆོད་རྟེན་སོགས་གནས་དང་། །ཁྱིམ་དང་ལྷ་ཡི་གནས་རྣམས་སུ། །ཞེས་གསུངས་པ་ལས། འདིར་ཆོས་དང་ལྡན་པའི་རྒྱལ་པོའི་སྟོབས་ཀྱིས་ལེགས་པར་བསྐྱངས་ཤིང་། བྱེ་བྲག་
ཏུ་ཁོ་ར་ཁོར་ཡུག་ཀུན་དུ་མཛེས་ཤིང་བཀྲ་ཤིས་པའི་ཕྲེང་བས་མངོན་པར་བརྒྱན་པའི་གཙུག་ལག་ཁང་ཆེན་པོ་དམ་པའི་ཆོས་ཀྱི་འབྱུང་ཁུངས་སུ་གྱུར་པ་ཆོས་འབྱུང་བཀྲ་ཤིས་སྒོམ་པ་ཞེས་བྱ་བ་གང་ཡིན་པ་དེ་ཉིད་དུའོ། །ལྔ་པ་རབ་ཏུ་གནས་པ་ལ་ཉེ་བར་མཁོ་བའི་ཡོ་བྱད་ནི། དཀྱིལ་འཁོར་
དང་འབྲེལ་བའི་ཡོ་བྱད་དང་། སྦྱིན་སྲེག་དང་འབྲེལ་བའི་ཡོ་བྱད་དང་། རབ་ཏུ་གནས་པ་ལ་ཉེ་བར་མཁོ་བའི་ཡོ་བྱད་དུ་ཁྲུས་ཀྱི་ཡོ་བྱད་དང་། འཐོར་ནས་དང་། མངའ་དབུལ་དང་། དགའ་སྟོན་ལ་སོགས་པའི་ཡོ་བྱད་དང་། དབང་བསྐུར་བ་དང་འབྲེལ་ན་སློབ་མ་ལ་ཉེ་བར་མཁོ་བའི་ཡོ་བྱད་དང་
བཅས་པ་སྟེ། དེ་དག་ཏུ་དགོས་པའི་ཡོ་བྱད་ཀྱི་དངོས་པོ་བཟང་ཞིང་གྱ་ནོམ་པའི་འབྱོར་བ་མ་ཚང་བ་མེད་པ་ཉེར་བསྡོགས་སུ་བཤམས་པ་རྣམས་སོ། །དྲུག་པ་ཇི་ལྟར་རབ་ཏུ་གནས་པར་བྱེད་པའི་ཆོ་ག་ནི། སྦྱོར་བ་དང་། དངོས་གཞི་དང་། རྗེས་ཏེ་རྣམ་པ་གསུམ་གྱི་ཆོ་ག་སྟེ། དེའང་ལག་
ལེན་ཕྲ་མོ་ཚུན་ཆད་ལ་མ་ནོར་བ་དང་དག་པ་ཉིད་ཀྱིས་དེ་བཞིན་ཤེགས་པའི་བྱིན་གྱི་རླབས་པ་འཇུག་པར་གསུངས་ཀྱི། མ་དག་པས་ནི་དེ་ལྟ་མ་ཡིན་ཏེ། རབ་ཏུ་གནས་པའི་རྒྱུད་མདོར་བསྡུས་པ་ལས། ཆོ་ག་དག་དང་ལྡན་བྱས་ལ། །ཆོ་ག་དམན་པས་མི་བྱ་སྟེ། །རབ་གནས་རྟག་པར་བཀྲ་
མི་ཤིས། །འཇིག་རྟེན་འདིར་ཡང་སྡུག་བསྔལ་ལ། །འཇིག་རྟེན་ཕ་རོལ་འཇིགས་པ་ཆེ། །དེ་བས་འབད་པ་ཐམས་ཅད་ཀྱིས། །དངོས་གྲུབ་འདོད་པས་ནན་ཏན་བྱ། །ཞེས་གསུངས་པ་ལྟར་ཆོ་ག་རྣམ་པར་དག་པ་འཕགས་པའི་ཡུལ་དང་བོད་ཡུལ་གྱི་མཁས་པ་དང་གྲུབ་པའི་དབང་ཕྱུག་