ཤེས་སེམས་དཔའི་སྙིང་པོ་གྲུབ་པ་ཞེས་བྱ་བ་རྣམས་རྒྱ་གར་གྱི་མཁན་པོ་དཔལ་ལྡན་གཉིས་སུ་མེད་པའི་རྡོ་རྗེས་མཛད་པ། རྣལ་འབྱོར་པ་བསོད་སྙོམས་པ་པྲཛྙཱ་ཤྲཱི་ཛྙཱ་ན་ཀཱིརྟིའི་རང་འགྱུར། སློབ་དཔོན་ཆེན་པོ་མི་ཏྲི་པའི་གདམས་ངག་ཉེ་བར་བསྡུས་པ་དང་། དཔལ་མཻ་ཏྲ་པས་མཛད་པའི་འཕགས་པ་འཇམ་དཔལ་
གྱི་ཟབ་ཅིང་རྒྱ་ཆེ་བ་ཞེས་བྱ་བའི་འགྲེལ་པ་མཁས་པ་ཆེན་པོ་དྲིལ་བུ་པས་མཛད་པ། རྒྱ་གར་གྱི་མཁན་པོ་མཉྫུ་ཤྲཱི་སིདྡྷི་དང་། དགེ་སློང་བློ་ལྡན་ཤེས་རབ་ཀྱི་འགྱུར། འཕགས་པ་འཇམ་དཔལ་གྱི་སྒྲུབ་ཐབས་ཞི་བ་འོད་ཀྱི་རིམ་པ་ཞེས་བྱ་བ། འཇམ་དཔལ་ཁྲོ་བའི་སྒྲུབ་ཐབས་རྡོ་རྗེ་འོད་ཀྱི་རིམ་པ་ཞེས་
བྱ་བ། དཀྱིལ་འཁོར་གྱི་ཆོ་ག །སྐྱབས་འགྲོ་སེམས་བསྐྱེད་དབང་བཞིའི་གདམས་པ། རྡོ་རྗེ་གླུའི་གདམས་ངག་ཅེས་བྱ་བ། ཁྲུས་ཀྱི་ཆོ་ག །གཏོར་མའི་ཆོ་ག །བདུན་ཚིགས་ཀྱི་ཆོ་ག །རོ་བསྲེག་པའི་ཆོ་ག །སཱཙྪ་གདབ་པའི་རིམ་པ། རབ་ཏུ་གནས་པའི་ཆོ་ག །སྦྱིན་སྲེག་གི་ཆོ་
ག །ཐུན་མོང་གི་དངོས་གྲུབ་སྒྲུབ་པའི་ཐབས་ཀྱི་མན་ངག །མཎྜལ་དབུལ་བའི་མན་ངག་སྟེ་བཅུ་གསུམ་པོ་རྣམས་ནི་བྲམ་ཟེ་སྡོམ་པ་བཟང་པོས་མཛད་ཅིང་། འབྲོ་ལོ་ཙཱ་བ་དྷརྨཱ་བྷིའི་འགྱུར། འདི་དག་ལ་ཐེ་ཚོམ་ཟ་བ་སྣང་ཡང་རྒྱ་གར་མར་བྱེད་ཀྱིན་འདུག་པས་བྲིས་སོ་ཞེས་གསུངས། མཚན་བརྗོད་རྣལ་འབྱོར་
ཆེན་པོ་བླ་མེད་དུ། །དགོངས་པ་འགྲེལ་པའི་རྒྱུད་འགྲེལ་རྣམ་པ་ལྔ། །སྒྲུབ་ཐབས་ལ་སོགས་ཉི་ཤུ་རྩ་བརྒྱད་དེ། །དྲིལ་བས་ཆོས་སྐོར་སུམ་ཅུ་རྩ་གསུམ་བཞུགས། །དེ་དག་གིས་ནི་འཇམ་དཔལ་མཚན་བརྗོད་བླ་མེད་དུ་བཀྲལ་བའི་ཆོས་སྐོར་བཞུགས་པའི་རྣམ་གྲངས་རྣམས་བཀོད་ཟིན་
ཏོ།།      །།དེ་ལྟར་འཇམ་དཔལ་མཚན་བརྗོད་རྣལ་འབྱོར་བླ་མེད་དུ་བཀྲལ་བའི་ཆོས་སྐོར་རྣམས་བཀོད་ནས། བདེ་ཆེན་རལ་གཅིག་གི་སྐོར་ལ། བདེ་ཆེན་རལ་གཅིག་ལྷ་ཉི་ཤུ་རྩ་ལྔའི་སྒྲུབ་ཐབས། དཔལ་བཅོམ་ལྡན་འདས་རལ་པ་གཅིག་པའི་དཀྱིལ་འཁོར་གྱི་འཁོར་ལོའི་སྒྲུབ་ཐབས་ཞེས་བྱ་བ་གྲུབ་པ་བརྙེས་
པའི་པཎྜི་ཏ་ཆེན་པོ་ཨ་ཛི་ཏ་མི་ཏྲ་གུཔྟས་མཛད་པ། དཔལ་བཅོམ་ལྡན་འདས་རལ་པ་གཅིག་པའི་སྒྲུབ་ཐབས་སློབ་དཔོན་ཆེན་པོ་མི་ཕམ་སྦས་པས་མཛད་པ། [མ་བྱུང་།] དཔལ་བཅོམ་ལྡན་འདས་རལ་པ་གཅིག་པའི་སྒྲུབ་ཐབས་མི་ཕམ་སྦས་པའི་བཤེས་གཉེན་ནམ། མཚན་གྱི་རྣམ་གྲངས་རོལ་པའི་རྡོ་རྗེས་