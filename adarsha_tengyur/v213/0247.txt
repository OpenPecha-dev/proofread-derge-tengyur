ཡུལ་ནི་རིག་པའི་གནས་ལྔ་སྟེ། བརྡ་སྤྲོད་པ་སྒྲ་དང་། རྟོག་གེ་སྟེ་ཚད་མ་དང་། ཕྱི་རོལ་རིག་པ་བཟོ་དང་། ནང་རིག་པ་ལུང་གི་ཆོས་དང་། གསོ་བ་རིག་པ་སྨན་དཔྱད་རྣམས་ལ་བཤད་དོ། །གཞན་ཡང་རིག་པའི་གནས་ཆུང་བ་ལྔ་དང་། མདོ་ལས་རིག་པའི་
གནས་བཅོ་བརྒྱད་དུ་གསུངས་པ་རྣམས་ཀྱང་རིག་པའི་གནས་ཆེན་པོ་ལྔ་པོ་དག་ཏུ་འདུ་ཞེས་པའི་དོན་ཏོ། །དེ་བས་ན་རྣམ་པ་ཐམས་ཅད་མཁྱེན་པའི་གནས་ཐོབ་པ་ལ་མངོན་པར་འདོད་པའི་བྱང་ཆུབ་སེམས་དཔའ་ཤེས་བྱ་ཐམས་ཅད་ལ་ཤིན་ཏུ་མཁས་པར་བྱ་དགོས་སོ་ཞེས་པའི་དོན་ཏོ། །དེའང་
གང་གི་ཕྱིར་ཞེ་ན། རྒྱན་ལས་སྔ་མ་དེའི་རྗེས་ཐོགས་སུ། དེ་ལྟར་གཞན་དག་ཚར་བཅད་པ་དང་རྗེས་བཟུང་ཕྱིར། །བདག་ཉིད་ཤེས་བྱའི་ཕྱིར་ན་དེ་ལ་དེར་བརྩོན་བྱེད། །ཅེས་དང་། དེའི་འགྲེལ་བཤད་ལས་ཀྱང་། བྱེ་བྲག་ཏུ་རྒྱུ་རིག་པ་དང་སྒྲ་རིག་པ་ལ་བྱང་ཆུབ་སེམས་དཔའ་བཙོན་པར་བྱེད་དོ། །
ཅིའི་ཕྱིར་ཞེ་ན། མུ་སྟེགས་རྒྱུ་རིག་པའི་གཙུག་ལག་ཤེས་པར་རློམ་པ་དང་། སྒྲ་རིག་པའི་གཙུག་ལག་ཤེས་པར་རློམ་པ་དེ་དག་ཚར་གཅད་པར་བྱ་བའི་ཕྱིར་བརྩོན་པར་བྱེད་དོ། །གསོ་བ་རིག་པ་དང་བཟོའི་ལས་ཀྱི་གནས་རིག་པ་ལ་བྱང་ཆུབ་སེམས་དཔའ་བརྩོན་པར་བྱེད་དོ། །ཅིའི་ཕྱིར་ཞེ་ན། ནད་
ཀྱིས་བཏབ་པའི་ནད་ཞི་བར་འདོད་པ་རྣམས་དང་བཟོ་སློབ་པར་འདོད་ཅིང་ལོགས་སྤྱོད་འདོད་པ་རྣམས་རྗེས་སུ་གཟུང་ཞིང་ཕན་གདགས་པའི་ཕྱིར་བརྩོན་པར་བྱེད་དོ། །ནང་རིག་པ་ལ་བྱང་ཆུབ་སེམས་དཔའ་བརྩོན་པར་བྱེད་དོ། །ཅིའི་ཕྱིར་ཞེ་ན། བདག་ཉིད་འཕགས་པའི་ལམ་དེ་ཁོ་ན་ཉིད་ཀྱི་
མཚན་ཉིད་གང་ཡིན་པ་ཕྱིན་ཅི་མ་ལོག་པར་ཤེས་པར་བྱ་བའི་ཕྱིར་བརྩོན་པར་བྱེད་དོ་ཞེས་སོ། །གཉིས་པ་སོ་སོར་བཤད་པ་ལ། གཞན་རྗེས་སུ་འཛིན་པའི་རིག་པའི་གཙུག་ལག་གཉིས་ལས། དང་པོ་བཟོ་རིག་པ་ལ། དེར་འཇུག་པའི་དགོས་པ་དང་། དེ་སྟོན་པའི་བསྟན་བཅོས་ཀྱི་རང་
བཞིན་བསྟན་པའོ། །དང་པོ་ནི། རྣམ་པ་ཐམས་ཅད་མཁྱེན་པའི་གོ་འཕང་དོན་དུ་གཉེར་བའི་བྱང་ཆུབ་སེམས་དཔའ་རྣམས་ཀྱིས་གནས་སྐབས་སུ་ཕན་བདེ་འབྱུང་བའི་རྩ་ལག་ཏུ་གྱུར་པའི་བཟོའི་གནས་ཀྱི་རིག་པ་ལ་མཁས་པའི་གོ་སར་དབང་བ་དང་། ཤ་ཐང་བ་མེད་པར་ལོངས་སྤྱོད་ཀྱི་འབྱོར་བ་དང་ལྡན་པར་བྱ་བ་