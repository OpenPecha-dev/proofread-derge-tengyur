བ་མིན་ཕྱིར་ལེགས་བཤད་སྣང་བའོ། །སྟོང་གསུམ་མི་མཇེད་ཡངས་པའི་ཟོང་གིས་ཀྱང་། །ལེགས་པར་གདམས་པའི་ཚིག་དོན་ཆ་རེ་ཡང་། །གཞལ་དུ་མེད་པའི་རིན་ཆེན་འདི་ཐོབ་པས། །ཕལ་པའི་ནོར་མཆོག་དེ་ལ་རྣམ་པར་འཕྱ། །མཆོག་དང་ཕལ་དུ་
གཏོགས་པའི་ཤེས་བྱ་བ། །ཇི་ལྟ་ཇི་སྙེད་ཡང་དག་འདོམས་པའི་ [མཚུངས་པ་གསལ་བྱེད་ཀྱི་སྒྲས་དངོས་སུ་ཟིན་པའི་འཕྱ་བ།] གཞུང་། །ལུང་དང་རིགས་པ་མན་ངག་ཀུན་གྱི་མ། །དགོངས་འགྲེལ་བསྟན་པའི་ཆོས་ཀྱི་ཁྱད་པར་གླེང་། །སྤྱི་དོན་བཞི་པ་འགྲེལ་ཚུལ་ངེས་པའི་ཆེད་དུ་བསྟན་བཅོས་ཀྱི་ [རིགས་བརྗོད་པ་ཐ་མའི་གསལ་བྱེད།] 
རྣམ་པར་གཞག་པ་ལ། བསྟན་བཅོས་སུ་གཏོགས་པ་སྤྱིར་བཤད་པ། དེ་ལས་མཆོག་གི་བསྟན་བཅོས་བྱེ་བྲག་ཏུ་བཤད་པའོ། །དང་པོ་བསྟན་བཅོས་སུ་གཏོགས་པ་ཙམ་ལ་རྣམ་པར་དབྱེ་ན་དོན་མེད་པའི་བསྟན་བཅོས་དང་། དོན་ལོག་པའི་བསྟན་བཅོས་དང་། དོན་དང་ལྡན་པའི་བསྟན་
བཅོས་དང་། ངན་གཡོའི་བསྟན་བཅོས་དང་། བརྩེ་བ་བྲལ་བའི་བསྟན་བཅོས་དང་། སྡུག་བསྔལ་སྤོང་བའི་བསྟན་བཅོས་དང་། ཐོས་པ་ལྷུར་ལེན་པའི་བསྟན་བཅོས་དང་། རྩོད་པ་ལྷུར་ལེན་པའི་བསྟན་བཅོས་དང་། སྒྲུབ་པ་ལྷུར་ལེན་པའི་བསྟན་བཅོས་ཏེ་རྣམ་པར་དགུར་འགྱུར་ཏེ། ས་སྡེ་
ལས། དོན་མེད་དོན་ལོག་དོན་དང་ལྡན། །ངན་གཡོ་བརྩེ་བྲལ་སྡུག་བསྔལ་སྤོང་། །ཐོས་རྩོད་སྒྲུབ་པ་ལྷུར་ལེན་པ། །ཞེས་གསུངས་པ་ལྟར་རོ། །གཉིས་པ་དེ་ལས་མཆོག་གི་བསྟན་བཅོས་བྱེ་བྲག་ཏུ་བཤད་པ་ལ། བསྟན་བཅོས་རྣམ་པ་དགུ་པོ་དེ་དག་ལས། སྔ་མ་གཉིས་གཉིས་ནི་
ཕལ་པ་ཡི་ལ། ཕྱི་མ་རེ་རེ་ནི་མཆོག་སྟེ། ཇི་སྐད་དུ། བསྟན་བཅོས་དྲུག་བྲལ་གསུམ་དུ་འདོད། །ཅེས་སོ། །དེ་ལྟར་ཕྱི་མ་གསུམ་པོ་དེ་དག་གི་རང་བཞིན་ངེས་པར་བྱེད་པ་ལ། བསྟན་བཅོས་ཀྱི་མཚན་ཉིད་དང་། ངེས་པའི་ཚིག་དང་། རབ་ཏུ་དབྱེ་བ་སྟེ་གསུམ་མོ། །དང་པོ་མཚན་ཉིད་ནི་སྟོན་པ་དེ་བཞིན་གཤེགས་
པའི་བཀའ་ལུང་འབའ་ཞིག་གི་དབང་དུ་བྱས་ཏེ། རྩོམ་པ་པོ་རྣམ་པར་གཡེང་བ་མེད་ཅིང་བློ་དང་ལྡན་པའི་སྐྱེས་བུ་དམ་པ་དག་གིས་རྗོད་པར་བྱེད་པ་གདོན་ཕུན་སུམ་ཚོགས་པའི་སྒོ་ནས་ཐར་པ་ཐོབ་པར་བྱེད་པའི་ལམ་གྱི་ཆོས་དང་རྗེས་སུ་མཐུན་པར་ལེགས་པར་བཤད་པ་སྟེ། འཕགས་པ་བྱམས་པས། གང་