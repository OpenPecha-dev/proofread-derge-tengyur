ཡེ་ཤེས་དྲི་མེད་རང་གཟུགས་ཐུན་མོང་གདུལ་བྱའི་སྣང་ངོ་རུ། །ཆོས་དང་དོན་སོགས་ཐ་དད་ཡང་དག་རིག་པའི་འཕྲུལ་གྱིས་རབ་འབྱམས་ལུང་གི་རི་མོ་དག །འདོད་ལྷའི་དཔུང་གིས་བསུབ་ཏུ་མེད་པར་མཁྱེན་རབ་ཡངས་པར་སྐད་ཅིག་རེར་ཡང་འགོད་པའི་མཚར། །ལྷར་
བཅས་འཇིག་རྟེན་ཡོངས་ཀྱི་བསྔགས་འོས་བསྟན་པ་སྡུད་མཛད་འཕགས་པའི་ཚོགས་ལ་གུས་པས་འདུད། ༩ །སྙིགས་མའི་དུས་སུ་སྟོན་པ་རང་ཉིད་རྒྱུད་དང་བསྟན་བཅོས་མཛད་དང་འཛིན་པའི་ཚུལ་འབྱུང་བར། །ལུང་བསྟན་ཕལ་ཆེར་དགོངས་པ་ཙམ་མམ་འོན་ཏེ་
ངེས་པའི་དོན་དུ་མིན་ན་ཛམྦུའི་གླིང་། །མཛེས་པར་བྱེད་པའི་རྒྱན་དྲུག་དག་དང་རྨད་བྱུང་གཉིས་[ཕྱག་བྱ་བའི་སྒོ་གསུམ་པ་འགོག་རྒྱན་ལས་བྱུང་པ་འགོག་པ།] སོགས་བཀའ་ལུང་ཐམས་ཅད་རང་དབང་དུ། །རྣམ་པར་འགྲེལ་ལ་བསྙེངས་པ་མེད་པའི་བློ་གྲོས་འདི་འདྲ་འགའ་ལ་སྲིད་པ་མིན་
པས་སོ། ༡༠ །སཱ་ལའི་རྐང་འཐུང་འཁྲིགས་པའི་ནགས་ཚལ་བསྐྱོད་ཅིང་འཕོས་པའི་དྲི་ཡི་བཞོན་པ་ཡིད་འོང་མས། །ལམ་རིང་དུབ་པའི་དོན་མཐུན་མང་པོ་དབུགས་འབྱིན་མཁན་དེས་བརྒྱ་ཡི་ཆར་ཡང་མི་ཕོད་པའི། །ངེས་པར་འབྱུང་བའི་ཚུལ་ཁྲིམས་བསླབ་པ་གང་ལ་ 
[ཕྱག་བྱ་བའི་སྒོ་བཞི་པ་དཔེ་རྒྱན་ལས་སྨད་པའི་དཔེ།] གནས་ན་སྲེད་པའི་གདུང་བ་འཇིལ་བའི་སྨན། །དམ་པའི་ཆོས་འདུལ་སྣང་བ་མཆོག་གིས་ཡིད་ཀྱི་སྲུབ་ཤིང་བགྲོད་པ་འགོག་བྱེད་ཀུན་ཀྱང་དད། ༡༡ །གཞན་ལ་ཕན་འདོགས་དམ་བཅའི་ཡི་གེ་སྙིང་ལ་བྲིས་ནས་རིས་སུ་མ་ཆད་སེམས་ཅན་
ལ། །ཡིད་གཅུགས་བྱམས་དང་བརྩེ་བའི་འཛུམ་གྱིས་མདུན་ནས་བསུ་བ་ཐམས་ཅད་མཁྱེན་ཀུན་བགྲོད་གཅིག་ལམ། །རྒྱལ་བའི་མྱུ་གུ་བགྲང་དུ་མེད་པས་སྲིད་པ་གསུམ་ [ཕྱག་བྱ་བའི་སྒོ་ལྔ་པ་བྱ་བའི་རང་བཞིན་བརྗོད་པ།] ནི་སྙིང་པོར་ལྡན་པར་བྱེད་པའི་ཆོས། །སྟོང་ཉིད་སྙིང་རྗེ་དབྱེར་མེད་
བདག་ཉིད་བྱང་ཆུབ་སེམས་མཆོག་ལེགས་པར་འདོམས་དེ་ཐུབ་པའི་སྲས། ༡༢ [།ཕྱག་བྱ་བའི་སྒོ་དྲུག་པ་རིགས་པའི་རྒྱུ་ལ་ཆོས་དཔེས་བརླིང་བ།] གང་ལ་སྦྱངས་པའི་རྣམ་པར་འབྱེད་པས་གཏི་མུག་འཐིབས་པོ་སྐད་ཅིག་གཉིས་པར་མི་གནས་བྱེད། །ཟག་བཅས་ཟག་པ་མེད་པས་བསྡུས་པའི་ཤེས་བྱ་