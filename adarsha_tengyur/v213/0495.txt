ལ་གསར་བསྐྲུན་དང་བཅས་པའི་ཡོ་བྱད་ཀྱི་ཕྲེང་བ། མཛེས་ཤིང་ལྟ་ན་སྡུག་པ་རྣམ་པ་སྣ་ཚོགས་པ་དག་བཟུང་ནས། ནམ་མཁའ་ལ་འཕྱར་བ་དང་། དཔྱངས་པ་དང་། རླུང་གིས་བསྐྱོད་པ་རྣམས་ཀྱི་ངོ་མཚར་གང་ཞིག་མཐོང་བར་གྱུར་བའི་སྐྱེ་བོ་འགའ་ཞིག་ནི་བཅོམ་
ལྡན་འདས་འོད་མཐའ་ཡས་པའི་ཡོན་ཏན་གྱི་བཀོད་པ་ཡང་འདི་ལས་ལྷག་པ་ཅི་ཞིག་ཅེས་གཏམ་དུ་སྒྲོག་པ་ལའང་མི་སྤྲོ་བ་མེད་པ་ཉིད་དོ། །ཉེར་ལྔ་ནས་ཉེར་དགུའི་བར་ལ་མགོན་པོའི་གཏོར་བཟློག་ཆེན་པོ་འཆམས་དང་བཅས་པ་དང་། སྟོང་ལ་ཕྱོགས་བཞི་གཏོར་མ། སྨིན་དྲུག་ཟླ་བའི་ཚེས་ལ་
རྣམ་པར་རྒྱལ་མའི་སྟོང་མཆོད་དང་རྡོ་རྗེ་རྣམ་པར་འཇོམས་པའི་བུམ་སྒྲུབ་ཀྱི་ཆོ་ག་རྣམས་སོ། །དེ་ནས་མཁར་མདོ་ལ་སོགས་པའི་དགོན་སྡེ་མང་པོ་རྣམས་སུ་དྲུག་ཅུ་པའི་གཏོར་རྒྱབ་ལ་ཉིན་ལྔ་པ་རེའོ། །མགོས་ཉ་བའི་ཟླ་བར་ཉི་ལྡོག་གི་དུས་ཚོད་རི་མོའི་ངེས་པ་དང་བསྟུན་ཏེ་ངོར་ལུགས་ཀྱི་དགོན་སྡེ་
མཐའ་དག་ཏུ་འཇིགས་བྱེད་ཀྱི་གཏོར་མའི་ཆོ་ག་དྲུག་ཅུ་རྩ་བཞི་པ་དང་བཅས་པའི་གཏོར་རྒྱབ་ཉིན་ལྔ་པ་རེ་རྣམས་ལོ་དུས་ཀྱིས་མཆོད་པ་ཉིད་དུ་བཙུགས་སོ། །གཞན་ཡང་ཟླ་དུས་ཀྱི་མཆོད་པ་ལ། མཁས་པ་འཆི་བ་མེད་པའི་སེང་གེས། ཕྱོགས་ནི་སྔོན་མ་ཕྱི་མ་སྟེ། །དེ་གཉིས་ཟླ་བ་དཀར་ནག་
གོ། །ཞེས་ཉིན་ཞག་བཅོ་ལྔ་ལ་ནི་ཕྱོགས་དང་། ཕྱོགས་སྔ་མ་དང་ཕྱི་མ་གཉིས་ལ་ནི་དཀར་ཕྱོགས་དང་ནག་ཕྱོགས་ཏེ། དེ་གཉིས་བསྡོམས་པའི་ཉིན་ཞག་སུམ་ཅུ་ལ་ཟླ་བ་སྟེ། དེ་ལྟ་བུའི་ཟླ་བ་ཤར་དགུ་ཐམས་ཅད་ཀྱི་ཚེས་གསུམ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ཚར་རེ། ཚེས་
བརྒྱད་ཀྱི་ནང་པར་སྒྲོལ་མ་ལྷ་ཁང་དུ་རྣམ་པར་རྒྱལ་མའི་སྟོང་མཆོད་ཀྱི་ཆོ་ག་དང་། ཨ་ཐིག་ཐང་རྒོད་དུ་དགེ་སློང་བཅུས་ལམ་ཟབ་བླ་མ་མཆོད་པ། མགོན་ཁང་ནུབ་ཏུ་དགེ་སློང་མངའ་ཚོགས་ཀྱིས་མགོན་པོའི་བསྐང་གསོ་དང་། ཡང་མགོན་ཁང་ནུབ་ཏུ་དགེ་སློང་བཅོ་ལྔས་བསྐང་གསོ། ཚེས་བཅུར་
ལྷ་ཁང་གསར་པར་དགེ་སློང་བཅོ་ལྔས་གཏེར་སྟོན་འཇའ་ཚོན་ལུགས་ཀྱི་དཀོན་མཆོག་སྤྱི་འདུས་གཏོར་འབུལ་འཆམས་དང་བཅས། བཅུ་གཉིས་ལ་ཀུན་དགའ་ཆོས་འཕེལ་གྱི་གདུང་འབུམ་ཁང་དུ་དགེ་སློང་བཅུས་ཀུན་རིག་གི་བསྙེན་པ་རྒྱས་པ་མདུན་བསྐྱེད་ཀྱི་ཆོ་ག་དང་བཅས། བཅུ་བཞིར་