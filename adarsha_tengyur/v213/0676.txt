རང་བཞིན་གཞི་ལ་གནས་པའི་དྲིར་བཅས་པ། །དྲི་མེད་བྱེད་པའི་ཐབས་ཀྱི་ཁྱད་པར་མང་། །དྲི་མས་སྤངས་པ་མཆོག་གི་འབྲས་བུའི་བར། །རྒྱུད་དུ་ལེགས་པར་སོང་བ་སྔགས་ཀྱི་གཞུང་། །ལྷག་པའི་ཚུལ་ཁྲིམས་རྐང་པའི་བཀོད་པ་ཡིས། །སྡུག་བསྔལ་ཞི་བ་ཐར་པའི་གྲོང་འཇུག་ལས། །
[རྐང་པ་གཉིས་པ་དང་གསུམ་པར་ཡོད་པ་ཆོད་པའི་ཟུང་ལྡན།] རྣམ་པར་ལྟུང་བ་རྒྱུ་དང་བཅས་རིག་ནས། །བག་ཡོད་སྤྱོད་པས་འདུལ་བར་སྟོན་པའི་འགྲེལ། །ལྷག་སེམས་གཙོ་བོར་གྱུར་པའི་བསླབ་པ་གསུམ། །བླ་ན་ [གཟུགས་ཅན་ལས་ཡན་ལག་གཉིས་པའི་གཟུགས་ཅན།] མེད་པའི་བྱང་ཆུབ་གནས་འདོང་བར། །རྗེས་སུ་མཐུན་པའི་ཆོས་
དང་དོན་མཚོན་ཉིད། །སྨོས་པས་ཡང་དག་གསུངས་པ་མདོ་ཡི་འགྲེལ། །ཆོས་རབ་རྣམ་པར་འབྱེད་པའི་ལག་རྩེ་རུ། །རྣམ་པ་ [བྱ་བའི་རང་བཞིན་བརྗོད་པ།] ཐམས་ཅད་མཁྱེན་པ་གནས་སྙམ་དུ། །བགྱིད་པ་ཤེས་བྱ་ཀུན་གྱི་རང་དང་སྤྱིའི། །མཚན་ཉིད་མངོན་གྱུར་རྟོགས་པ་མ་མོའི་གཞུང་། །དངོས་
སྟོབས་རིག་པའི་ལམ་གྱི་དྲང་ཐིག་གིས། །ལོག་རྟོགས་འཁྱོག་པོའི་རི་མོ་ [རབ་རྟོག་ལས་སྙམ་སྒྲ་ཅན།] སུན་འབྱིན་ཅིང་། །ཚད་མར་གྱུར་པའི་དགོངས་པ་དྲང་པོའི་ལམ། །སྒྲུབ་བྱེད་གཏན་ཚིགས་རིག་པའི་གཞུང་འགྲེལ་བཟང་། །མཐའ་ཀླས་གཟུགས་ཀྱི་ཁྱད་པར་ལེགས་སྟོན་ [ཡན་ལག་གསུམ་པའི་གཟུགས་ཅན།]
པས། །མིག་ལྡན་ཀུན་དགའ་སྐྱེད་པའི་ཉི་མ་འདིས། །རྗོད་པ་དྲི་མ་མེད་པས་ཆོས་ཐམས་ཅད། །སྣང་བྱེད་བརྡ་སྤྲོད་བསྟན་བཅོས་ཡིན་པར་སྟོན། །ཆོས་དོན་སྒྲུབ་པ་ཀུན་གྱི་ཡང་དག་མཐར། །བགྲོད་པའི་ལུས་རྟེན་རིང་དུ་ [ངེས་བསྟན་ལས་མཆོག་གི་ངེས་པར་བསྟན་པ།] འཚོ་བའི་དཔྱིད། །ཕན་བྱེད་རྫས་དང་
དཔྱད་དང་སྔགས་གདབ་པ། །བཅུད་ལེན་ཀུན་གྱི་འབྱུང་གནས་གསོ་བའི་གཞུང་། །འཇིག་རྟེན་འཇིག་རྟེན་འདས་པའི་བདེ་ལེགས་དང་། །བསོད་ [གནས་གསུམ་གྱི་གསལ་བྱེད་ལས་རིགས་བརྗོད་པ་ཐ་མའི་གསལ་བྱེད།] ནམས་ཕུན་སུམ་ཚོགས་པའི་དབྱར་རིང་མོ། །རང་དབང་འགུགས་པའི་ཕོ་ཉ་དང་པོའི་ཕྲིན། །བཟོ་གནས་
རིག་པའི་བསྟན་བཅོས་དཔྱིད་ཀྱི་གླུ། །[སྒྲུབ་བྱེད་ཀྱི་རྒྱུ་ལས་སྐྱེད་བྱེད་འགྲུབ་པའི་རྒྱུ་ལ་གཟུགས་ཅན་གྱིས་སྤ་བ།] འཁོར་ [མི་མཉམ་པའི་གཟུགས་ཅན།] བ་མྱ་ངན་ལས་འདས་ཤེས་བྱའི་གནས། །གང་གི་ལམ་དུ་ལེགས་པར་སོང་ཙམ་གྱིས། །འཕགས་དང་སོ་སོ་སྐྱེ་བོའི་བརྟན་ལྡན་བློ། །འཕྲོག་པའི་ཆོམ་རྐུན་སྙན་དངགས་གླུ་ཡི་གཞུང་། །