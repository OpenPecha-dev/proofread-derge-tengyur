ལེགས་པར་བྱིན་པའི་བཀའ་དྲིན་གཟུགས་ཅན་དུ། །གྲུབ་ན་སྲིད་པ་གསུམ་དུ་ཅང་ཆུད་དམ། །ལེགས་བྱས་ཕ་རོལ་མཐོང་དཀའ་མི་བདག་གི། །རྟོགས་བརྗོད་མཐའ་ཡས་ཚིག་ཏུ་འཁྲུངས་པའི་ཚད། །འཇལ་བྱེད་ཁུར་ཆེན་ཁྱེར་བའི་གཉིས་ལས་འཐུང་། །རབ་ཏུ་བརྟན་དེ་སྲིད་པས་སྤྲུལ་ལམ་སྙམ། །
འོན་ཏེ་ཆེ་བའི་ཆར་ལས་གཞན་གྱིས་གསོས། །ངོམས་པར་བཏུང་བས་རྒྱས་པའི་དབྱངས་བཞིན་ [སྙམ་སྒྲ་ཅན་གྱི་རབ་རྟོག །] དུ། །ལེགས་པར་བརྟགས་པའི་མཐོང་དོན་ཅུང་ཟད་ཅིག །ཚིག་ཏུ་བསྡེབས་པ་འདི་ལ་དགའ་བས་ཉོན། །སྤྱི་དོན་ལྔ་པ་བསྟན་པ་གནས་པའི་ཆེད་དུ་དགོངས་འགྲེལ་བར་དུ་སྒྲུབ་པར་ 
[མཚུངས་པ་གསལ་བྱེད་ཀྱི་དཔེ།] བསྐུལ་བ་ལ། གང་གིས་བསྐུལ་བ་བསྟན་པའི་སྒྲོན་མཆེན་པོའི་ཁྱད་པར་དང་། གང་ལ་བསྐུལ་བ་བསྟན་པའི་རྩ་ལག་ཆེན་པོའི་ཁྱད་པར་རོ། །དང་པོ་ལ་ངོས་གཟུང་བ་དང་། དེའི་ཆེ་བའི་ཡོན་ཏན་གྱི་ཁྱད་པར་བརྗོད་པ་གཉིས་ལས། དང་པོ་བསྟན་པའི་སྒྲོན་མར་གྱུར་པའི་སྐྱེས་བུ་དམ་པ་
ནི་སྤྱིར་སྟོབས་བཅུ་མངའ་བའི་བསྟན་པ་རིན་པོ་ཆེ་གང་དང་གང་དུ་དར་བ་དེ་དང་དེ་དག་གི་ཕྱོགས་དང་ཕྱོགས་བྲལ་ཀུན་ཏུ་མཛེས་པར་བྱེད་པའི་བསྟན་འཛིན་གྱི་སྐྱེས་བུ་ཆོས་བཞིན་དུ་སྨྲ་ཞིང་ཆོས་བཞིན་དུ་མཛད་པ་གང་དག་འབྱོན་པར་འགྱུར་བ་སྟོན་པ་ཐུབ་པའི་དབང་པོ་ཉིད་ཀྱིས་ལུང་བསྟན་པའི་སྐྱེས་བུ་དམ་པ་སྟེ། དེ་
ལའང་དབྱེ་ན། འབྱོན་འགྱུར་གྱི་སྐྱེས་བུ་དམ་པ་གང་དག་ཡིན་པ་དེ་དག་གི་མཚན་ནས་དངོས་སུ་སྨོས་ཏེ་ལུང་བསྟན་པ་དང་། བརྒྱུད་ནས་ནི། དཔེར་ན། བ་ཚ་ཆུ་ཀླུང་གི་མདོ་ལས། ལྔ་བརྒྱ་ཐ་མར་གྱུར་པའི་ཚེ། །ང་ཉིད་སློབ་དཔོན་གཟུགས་ཀྱིས་གནས། །ང་ཡིན་སྙམ་དུ་ཡིད་བྱོས་ལ། །དེ་ཚེ་དེ་ལ་གུས་པ་སྐྱེད། །
ཅེས་གསུངས་པ་ལྟར་སྟོན་པ་རང་གི་མཁྱེན་བརྩེ་ནུས་པ་རྒྱ་མཚོ་ཆེན་པོའི་རྣམ་པར་འཕྲུལ་པའི་སྒྱུ་འཕྲུལ་གྱི་དྲ་བ་ཉིད་དུ་ལུང་བསྟན་པའི་སྐྱེས་བུ་དམ་པ་རྒྱལ་བའི་བསྟན་པ་རིན་པོ་ཆེ་སྐྱོང་བ་ལ་ཐུགས་རྩེ་གཅིག་ཏུ་ཕྱོགས་པ་གྲངས་མེད་པ་དག་འབྱོན་པར་གསུངས་པ་ལ། འདིར་སྐབས་སུ་བབ་པ་ནི་ཕྱི་མ་སྟེ། དེ་ལ་ཡང་
འདིར་རྡོ་རྗེ་འཆང་ཀུན་དགའ་བཟང་པོའི་ཆོས་ཀྱི་ཁྲི་ཆེན་པོ་ལ་མངའ་གསོལ་བའི་གདན་རབས་སུམ་ཅུ་པར་གྱུར་བ་འཇམ་པའི་དབྱངས་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོ་པ་ཞེས་ཡོངས་སུ་གྲགས་པ་བདེ་ཉིད་དོ། །གཉིས་པ་ནི། འདིས་སྔོན་གྱི་སྐྱེ་བ་ཇི་ལྟར་བཞེས་པའི་དབང་དུ་བགྱིས་ན། འཕགས་