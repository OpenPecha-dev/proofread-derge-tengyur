བུ་བཞིན་དུ་གཅེས་པར་བཟུང་བ་ནི་འཛམ་གླིང་བསྟན་པའི་བདག་པོ་དཔལ་ས་སྐྱ་པའི་ལུགས་བཟང་དྲི་མ་མེད་པ་འདི་ཉིད་དང་། རྒྱལ་བ་ཉི་མའི་གཉེན་གྱི་རྒྱལ་ཚབ་ཆེན་པོ་རྡོ་རྗེ་འཆང་ཀུན་དགའ་བཟང་པོ་པའི་བསྟན་པ་རྩོད་པ་ཀུན་གྱི་ཕྱོགས་ལས་རྣམ་པར་རྒྱལ་བའི་
རྒྱལ་མཚན་དམ་པ་འདི་གཉིས་གང་གི་སྙིང་སྟོབས་ཀྱི་ཕྲག་པ་རབ་ཏུ་བརྟན་པའི་རྩེ་ན་བཟུང་ངོ་། །ཇི་ལྟར་བཟུང་བ་དེ་དག་ཀྱང་བསྐལ་པ་ནས་བསྐལ་པའི་ཕྲེང་བར་བརྟན་པར་བྱེད་པའི་ཆོ་ག་རྨད་དུ་བྱུང་བ་ནི་མཁས་པའི་ཕྲིན་ལས་རྣམ་པ་གསུམ་སྟེ། དེ་དག་ལ་ཤིན་ཏུ་དབང་འབྱོར་པའི་བསྟན་
འཛིན་གྱི་སྐྱེས་བུ་ཆེན་པོ། ས་གསུམ་གྱི་ཁོངས་ནས་གྲགས་པའི་ཟླ་འོད་རྣམ་པར་གསལ་བ་མང་པོ་སྤྱན་དྲངས་ཏེ། བསྟན་པའི་རྒྱུན་ཆེན་པོ་མི་ནུབ་པར་བཙུགས་སོ། །དེས་ན་གོང་མ་དེ་དག་གི་བསྟན་པ་ལ་དམ་པའི་བྱ་བ་ཇི་ལྟར་བྱས་པ་དེ་བཞིན་དུ། དེང་གི་དུས་ཀྱི་སྡོམ་བརྩོན་སྐྱེ་དགུའི་
བདག་པོ་འདིས་ཀྱང་གོང་མ་དེ་དག་གི་ཕྲིན་ལས་དང་། རྣམ་པར་དཀར་བའི་ལེགས་བྱས་ཀྱི་སྡོང་པོ་ཆེན་པོ་རྨ་མེད་པ་ཉིད་དུ་བཟུང་ནས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱི་བདག་རྐྱེན་ལས་བྱུང་བའི་བསྟན་པ་རིན་པོ་ཆེ་འདི་
ཉིད་འཇིག་རྟེན་གྱི་ཁམས་ན་ཡུན་དུ་འཚོ་ཞིང་གཞེས་པའི་ཐབས་ཀྱི་རྣམ་པ་མང་པོ་མངོན་པར་འདུ་བགྱི་བ་དང་། དེ་ཉིད་ལེགས་པར་གནས་པ་ལ་བརྟེན་ནས་ཡངས་པའི་རྒྱལ་ཁམས་ཀུན་དུ་བདེ་ལེགས་རྒྱ་ཆེན་པོ་འབྱུང་བར་ལྷག་པའི་བསམ་པས་ཀུན་ནས་བསླངས་ཏེ། གཏོང་ཕོད་
ཆེན་པོའི་ཕྱག་གི་དཔག་བསམ་གྱི་ཡལ་ག་རྣམ་པར་བརྐྱངས་ཏེ། བླ་མ་དང་དཀོན་མཆོག་ལ་མཆོད་པ་འབུལ་བ་དང་། འཕགས་པའི་དགེ་འདུན་ལ་བརྙེན་བཀུར་བགྱིས་པ་ལ་སོགས་པའི་གཏམ་རགས་པ་ཙམ་བརྗོད་པ་ནི་འདི་ལྟ་སྟེ། བགྲང་བ་ལས་འདས་པའི་སྐལ་པ་རྣམས་སུ་བསགས་
པའི་ལེགས་བྱས་རྒྱ་མཚོ་ལྟ་བུས་ཀྱང་ཤིན་ཏུ་བགྲུབ་པར་དཀའ་བ་ཉིད་ནི་རྣམ་པ་ཐམས་ཅད་མཁྱེན་པའི་ཡེ་ཤེས་མཆོག་སྟེ། དེའི་གོ་འཕང་ཉིད་ཀྱང་དཀའ་ཚེགས་ཆེན་པོ་ལ་མ་ལྟོས་པར་བདེ་བླག་ཏུ་བརྙེས་པར་འདོད་བའི་སློབ་མ་བློ་དང་ལྡན་པ་དག་གིས། མཆོད་པ་གཞན་ཐམས་ཅད་