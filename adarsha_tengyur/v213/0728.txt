པོ་ཆེན་པོའི་རྒྱ་ཆེར་འགྲེལ་པ་འཇིགས་པ་མེད་པའི་གཞུང་ཞེས་བྱ་བ། གནས་བརྟན་མཁས་པ་ཨ་བྷ་ཡཱ་ཀ་ར་གུཔྟས་མཛད་པ། དིང་རི་ཆོས་གྲགས་ཀྱི་འགྱུར་ཡིན་ནམ་ཟེར་བའི་འགྱུར་རྙིང་ལ་བར་སྐབས་སུ་དཔེ་སྟོར་བས་མ་ཚང་བ་ལ་དཔང་ལོ་ཙཱ་བ་དགེ་སློང་བློ་གྲོས་བརྟན་པས་ལེའུ་དང་པོར་བཅོམ་ལྡན་འདས་ཀྱི་ཕྱག་རྒྱ་
ཆེན་པོ་ཞེས་པ་ནས། འོག་གི་ལམ་ནས་བྱུང་ཞེས་པའི་བར་དང་། ལྷའི་སྐུ་བསྒོམས་ཏེ་ཞེས་པ་ནས་ས་གཞི་ལ་སོགས་པ་རྣམས་དང་གཡོ་བཞེས་པའི་བར་དང་། ལེའུ་གསུམ་པའི་མཇུག་བསྒོམ་པ་རྫོགས་པས་ཞེས་པ་ནས། ལེའུ་བཞི་པའི་ཐ་མ་ལ་ནི་འདིར་མ་རིག་པ་སྟེ་དེས་ཞེས་པའི་བར་དང་། ལེའུ་བཅུ་པའི་
དབུའི་དེ་ཁོ་ན་ཉིད་ནི་ཐམས་ཅད་ལ་ཞེས་པ་ནས། ལེའུ་བཅུ་བཞི་པའི་མཇུག་ན་གང་ཞིག་ཤར་བས་ནི་ཞེས་པའི་བར་དང་། སྲིད་གསུམ་རྣམ་རྒྱལ་ཞེས་པ་ལ་སོགས་པའི་ཚིགས་བཅད་གཉིས་རྣམས་ཧོར་ཀོང་བསབས་ཤིང་ལྷག་མ་རྣམས་ལ་ཞུ་ཆེན་བགྱིས་ཏེ་གཏན་ལ་ཕབ་པ། དཔལ་སངས་རྒྱས་
ཐོད་པའི་སྒྲུབ་ཐབས། འབྱུང་པོ་ཐམས་ཅད་ཀྱི་གཏོར་མའི་ཆོ་ག །དཔལ་སངས་རྒྱས་ཐོད་པ་ཞེས་བྱ་བའི་དཀྱིལ་འཁོར་གྱི་ཆོ་གའི་རིམ་པ་གསལ་བ་ཞེས་བྱ་བ་རྣམས་དངོས་གྲུབ་ཀྱི་མཆོག་བརྙེས་པའི་སློབ་དཔོན་ས་ར་ཧའི་ཞལ་སྔ་ནས་མཛད་པ། ག་ཡ་དྷ་ར་དང་། གྱི་ཇོ་ཟླ་བའི་འོད་ཟེར་གྱི་འགྱུར། རི་གི་ཨ་ར་
ལའི་སྒྲུབ་ཐབས་ལོ་ཙཱ་བ་དགེ་སློང་རིན་ཆེན་གྲུབ་ཀྱིས་རྒྱ་དཔེ་ཇི་ལྟ་བ་བཞིན་འགྱུར་བ་རྣམས་སོ། །དཔལ་ལྡན་སངས་རྒྱས་ཐོད་པ་ཞེས་བྱ་བའི། །རྒྱུད་ཀྱི་རྒྱལ་པོའི་རྣམ་བཤད་རྣམ་པ་གསུམ། །སྒྲུབ་དཀྱིལ་གཏོར་ཆོག་རི་གིའི་སྒྲུབ་ཐབས་ཏེ། །ཆོས་སྐོར་དྲི་མ་མེད་པ་བདུན་བཞུགས་སོ། །དེ་དག་གིས་ནི་
སངས་རྒྱས་ཐོད་པའི་ཆོས་སྐོར་བཞུགས་པའི་རྣམ་གྲངས་རྣམས་བཀོད་ཟིན་ཏོ།།      །།དེ་ལྟར་སངས་རྒྱས་ཐོད་པའི་ཆོས་སྐོར་རྣམས་བཀོད་ནས། སངས་རྒྱས་མཉམ་སྦྱོར་གྱི་སྐོར་ལ། དཔལ་སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་སྒྱུ་མ་བདེ་མཆོག་གི་རྒྱུད་ཀྱི་དོན་རྣམ་པར་བཤད་པ་ཞེས་བྱ་བ་དཔལ་
ཨཽ་ཌྱཱན་གྱི་མཁས་པ་ཆེན་པོ་འཛམ་གླིང་གི་ཉི་མ་དང་འདྲ་བ་དངོས་གྲུབ་ཐོབ་པའི་སློབ་དཔོན་རྒྱལ་པོ་བརྒྱ་བྱིན་སྡང་པོས་མཛད་པ། རྒྱ་གར་གྱི་མཁན་པོ་བིདྱཱ་ཀ་ར་སིངྷ་དང་། ཞུ་ཆེན་གྱི་ལོ་ཙཱ་བ་ལྷ་རིན་པོ་ཆེའི་འགྱུར། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་སྒྱུ་མ་བདེ་མཆོག་གི་འགྲེལ་པ་