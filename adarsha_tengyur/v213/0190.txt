གསར་རྙིང་གཉིས་སུ་འབྱེད་པའི་ཕྱི་མ་སྟེ། དེའང་ཐོག་མར་སྲོང་བཙན་སྒམ་པོའི་རིང་ལ་རྒྱ་གར་གྱི་པཎྜི་ཏ་བྱོན་པ་རྣམས་དང་། བོད་ཀྱི་ལོ་ཙཱ་བ་རྣམས་ཀྱིས་ཐུགས་རྗེ་ཆེ་བོའི་མདོ་རྒྱུད་མང་པོ་བོད་དུ་བསྒྱུར་བ་དང་། རྒྱལ་པོས་སློབ་མ་སྐལ་བ་དང་ལྡན་པ་རྣམས་ལ་གསང་སྔགས་ཀྱི་ལྷ་ཞི་ཁྲོ་རྣམས་
ཀྱི་གདམས་ངག་སྣ་ཚོགས་པ་བསྟན་པས་དུས་དེར་དངོས་གྲུབ་ཐོབ་པའི་སྐྱེས་བུའང་མང་དུ་བྱུང་ཞིང་། དེ་ནས་བརྩམས་ཏེ་མེས་ཨག་ཚོམ་ཡན་ཆད་ལ་གསང་བ་སྔགས་ཀྱི་སྐོར་ཉམས་སུ་ལོན་པ་མང་ཙམ་བྱུང་བ་དང་། བོད་འབངས་གཞན་ཐམས་ཅད་ཀྱང་སྤྱན་རས་གཟིགས་ལ་གསོལ་བ་
འདེབས་པ་དང་ཡི་གེ་དྲུག་པ་འདོན་པ་ཙམ་ནི་ཀུན་ལ་དར་རོ། །དེ་ནས་ཁྲི་སྲོང་ལྡེ་བཙན་གྱི་དུས་སུ་དབས་མཉྫུ་ཤྲཱིས་ཀྲི་ཡོག་སྡེ་གསུམ་གྱི་ཉན་བཤད་དར་བར་མཛད་པ་དང་། ཁྱད་པར་སློབ་དཔོན་ཆེན་པོ་པདྨ་སམྦྷ་ཝས་རྣལ་འབྱོར་བླ་ན་མེད་པ་གཙོ་བོར་གྱུར་པའི་དབང་བསྐུར་བ་དང་རྒྱུད་བཤད་
པ་དང་གདམས་ངག་བསྟན་པ་དང་། ཆོས་ཀྱི་གཏེར་དང་ནོར་གྱི་གཏེར་གཞུག་པ་ལ་སོགས་པས་གསང་སྔགས་ཀྱི་ཆོས་ཤིན་ཏུ་དར་བར་མཛད་དོ། །ཕྱིས་སུ་འདུལ་བ་ལ་སོགས་པའི་བསྟན་པ་ལ་འཕེལ་འགྲིབ་ཆེར་བྱུང་མོད་ཀྱི། གསང་སྔགས་བླ་མེད་ཀྱི་བསྟན་པ་ནི་མ་ནུབ་པར་བཞུགས་པར་
བཤད་དོ། །འདི་དག་གི་སྐབས་སུ་དར་བའི་རྒྱུད་ནི་གསང་བ་འདུས་པ་དང་། ཟླ་གསང་ཐིག་ལེ་ལ་སོགས་པའི་ཏནྟྲ་སྡེ་བཅོ་བརྒྱད་དུ་གྲགས་པ་རྣམས་ཏེ། ཁྱད་པར་ཉམས་སུ་སྤྱད་པ་སྒྲུབ་པ་ཆེན་པོ་བཀའ་བརྒྱུད་ནི་འཇམ་དཔལ་སྐུ་ལ་སོགས་པའི་འཇིག་རྟེན་ལས་འདས་པའི་སྡེ་ལྔ་དང་། མ་མོ་རྦོད་
གཏོང་ལ་སོགས་པ་འཇིག་རྟེན་པའི་སྡེ་གསུམ་སྟེ། དེ་ལས་ཕུར་པ་དང་རྟ་མགྲིན་གཉིས་ནི་སློབ་དཔོན་ཆེན་པོ་ཉིད་ཀྱིས་རྒྱལ་པོ་ལ་སྩལ་བས་རྒྱལ་པོས་དཔལ་རྟ་མགྲིན་གྲུབ་སྟེ་རྟ་མགྲིན་གྱིས་རྟ་སྐད་འཚེར་བ་ཐོས་པ་མང་པོ་བྱུང་ཞིང་། ཕུར་པ་ནི་ཇོ་མོ་དང་འབྲེ་ཨ་ཙ་ར་ས་ལེ་ལ་སྩལ་བས་དེ་དག་
ལས་རིམ་གྱིས་འཕེལ་ལོ། །དེ་བཞིན་དུ་འཇམ་དཔལ་གྱི་སྐོར་ནི་སློབ་དཔོན་ཤཱནྟི་གརྦྷ་དང་། ཡང་དག་པའི་སྐོར་ནི་ཧཱུཾ་ཀཱ་ར་དང་། བདུད་རྩིའི་སྐོར་ནི་བི་མ་ལ་མི་ཏྲ་རྣམས་ཀྱིས་བཤད་ཅིང་དར་བར་བྱས་སོ། །མ་མོ་ལ་སོགས་པ་ནི་སློབ་དཔོན་གྱིས་བོད་ཀྱི་ལྷ་འདྲེ་གདུག་པ་ཅན་བཏུལ་བ་རྣམས་