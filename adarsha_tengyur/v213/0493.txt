དེ་སྙེད་སྐྱེ་བོ་དགྲ་བཅོམ་ལ་བཀོད་ནས། །བསྐལ་པར་མཆོད་པའི་དགེ་བས་དཔེར་མི་བཟོད། །བསྐལ་པ་གྲངས་མེད་བསགས་པའི་སྡིག་པ་ཡང་། །མུན་ལ་ཉི་མ་ཇི་བཞིན་མ་ལུས་སེལ། །ཞེས་འབྱུང་བ་ལྟར། འདིར་འཛམ་གླིང་བསྟན་པའི་བདག་པོ་དཔལ་ས་སྐྱ་
པ་ཀུན་དགའ་སྙིང་པོ་ཞེས་ཕྱོགས་བཅུའི་དཀྱིལ་འཁོར་ཀུན་དུ་གྲགས་པའི་ཡི་གེ་རྣམ་པར་གསལ་བ། དུས་གསུམ་མཉམ་པ་ཉིད་དུ་མཁྱེན་པ། ཐུགས་རྗེའི་དཀྱིལ་འཁོར་ཡངས་པ། སྲིད་པའི་འཆིང་དགུ་གཅོད་པ། ལུས་མེད་གཡུལ་ལས་རྒྱལ་བ། བདེན་པར་ཡང་དག་པར་
འདོམས་པར་མཛད་པ། ཆོས་ཀྱི་རྒྱལ་པོ་ཆེན་པོ། ཆོས་བཞིན་དུ་སྨྲ་བ། རིགས་པར་འདོམས་པའི་རྒྱལ་པོ། གཞི་ཐུགས་སུ་ཆུད་པ། ལམ་མ་ནོར་བར་སྟོན་པ། འབྲས་བུ་བདེ་བླག་ཏུ་སྟེར་བ། ཕྱོགས་བཅུའི་རྣམ་པར་འདྲེན་པ་ཐམས་ཅད་ཀྱིས་ལེགས་སོའི་མེ་ཏོག་
སྩལ་བ། གང་གི་ཞབས་ཀྱི་ཆུ་ལས་སྐྱེས་པ་དག་ནི་འཇིག་རྟེན་གྱི་མེས་པོ་གསེར་མངལ་ཅན་དང་། གཙུག་ན་ཟླ་བ་དང་། ཤིས་བརྗོད་ཉན་དང་། རྣམ་གསུམ་གནོན་པ་ལ་སོགས་པས་ཡན་ལག་མཆོག་གི་གུས་པས་བཏུད་ཅིང་ཕྱག་བྱས་པ། སའི་སྟེང་གི་མཁས་པ་སྐྱེ་བ་ནས་སྐྱེ་
བའི་ཕྲེང་བར་ཤེས་པར་བགྱི་བའི་གཞུང་ལུགས་རབ་འབྱམས་ལ་སྦྱངས་པའི་རྒྱ་མཚོ་རབ་ཏུ་བསྐྱིལ་བས་སྒྲིབ་པའི་དྲི་མ་མ་ལུས་པ་བཀྲུས་ནས་སྐྱེ་བ་འདིར་ལྷག་པའི་ལྷའི་སྐུ་དང་གསུང་དང་ཐུགས་ཀྱི་བྱིན་གྱིས་བྱིན་གྱིས་བརླབས་པ། ཟབ་མོའི་སྔགས་ཀྱིས་ལེགས་པར་བཏབ་པ། ཕྱི་དང་ནང་གི་རིག་པའི་
གཙུག་ལག་རབ་འབྱམས་ལ་ལྟ་བར་བྱེད་པའི་རྣམ་པར་འབྱེད་པའི་མིག་དབང་ཤིན་ཏུ་དག་པར་གྱུར་པ་མང་པོས། དྲི་ཟའི་བུ་མོའི་རྒྱུད་མངས་ཀྱི་གླུ་དང་ལྷན་ཅིག་ཏུ་བསྲེས་པ་སྙམ་བྱེད་པའི་སྙན་དངགས་ཀྱི་མེ་ཏོག་ཨུ་དུམྺཱ་ར་མཐའ་དག་གཅིག་ཏུ་སྤུངས་ནས། གང་གི་ཡོན་ཏན་གྱི་ཁྱད་
པར་ལ་ལན་བརྒྱ་སྟོང་དུ་མར་མངོན་པར་བསྔགས་པའི་ཚིག་གི་མེ་ཏོག་སིལ་མས་ཡང་དག་པར་འཐོར་བ་ན། ནམ་ཞིག་སྙན་དངགས་ཀྱི་མེ་ཏོག་གི་ཕུང་པོ་ནི་ཡོངས་སུ་ཟད་པར་གྱུར་ཀྱང་། དེའི་ཡོན་ཏན་གྱི་ཆ་ཤས་ནི་གཞར་ཡང་གཏུགས་པར་བྱར་མེད་པ་དེ་ཉིད་ཀྱིས། མིའི་སྲིད་པའི་