རྣམ་་པ་བརྒྱུད་ཀྱི་མངའ་འབུལ་དང་བཅས་པའི་བཀྲ་ཤིས་ཀྱི་ཚིགས་སུ་བཅད་པ་བརྗོད་པའི་ཆེད་དུ། ཕྱོགས་བཅུ་རབ་འབྱམས་ཀྱི་ཞིང་མུར་ཐུག་པ་མེད་པ་རྣམས་སུ་བཞུགས་པའི་རྒྱལ་བ་སྲས་དང་སློབ་མར་བཅས་པའི་ཚོགས་དང་། གཞན་ཡང་འཆི་མེད་ཚེའི་དངོས་
གྲུབ་བརྙེས་པའི་ལྷ་དང་། ཀླུ་དང་། དྲང་སྲོང་དང་། གྲུབ་པ་དང་། རིག་པ་འཛིན་པའི་ཚོགས་བསམ་གྱིས་མི་ཁྱབ་པས་ནམ་མཁའི་གཏོས་ཐམས་ཅད་དུ་ཁྱབ་པར་མངོན་པར་བལྟས་ཏེ། དེ་དག་དང་མཆོག་གི་རྡོ་རྗེ་སློབ་དཔོན་ཆེན་པོ་རྣམས་མགྲིན་བསྒྲིགས་ཏེ་བཀྲ་ཤིས་ཀྱི་གླུ་དང་རོལ་མོའི་བྱེ་
བྲག་བསམ་གྱིས་མི་ཁྱབ་པའི་སྒྲ་ཤིན་ཏི་སྙན་པར་འབྱིན་ཅིང་། ལྷའི་མེ་ཏོག་མནྟཱ་ར་བ་དང་། པུཎྜཱ་རཱི་ཀ་དང་། ཨུཏྤ་ལ་ལ་སོགས་པའི་མེ་ཏོག་གི་རྣམ་པ་སྣ་ཚོགས་པ་དག་གིས་སིལ་མ་གཏོར་བ་ནི། །བསྐལ་པ་ཆགས་པའི་དུས་ཀྱི་ཆར་གྱི་རྒྱུན་ཆེན་པོ་བཞིན་དུ་བསྙིལ་བས། མི་དང་མི་མ་ཡིན་
པའི་འགྲོ་བ་རྒྱ་མཚོའི་དབང་པོ་ལྔའི་སྤྱོད་ཡུལ་དུ་སྔོན་ཆད་མཐོང་བ་དང་། ཐོས་པ་དང་མྱང་བར་མ་ནུས་པའི་ངོ་མཚར་གྱི་ལྟད་མོ་ཚར་དུ་དངར་བ་དག་བསྐྲུན་ཏོ། །དེ་ནས་བརྩམས་ཏེ། ཇི་སྐད་དུ། ནོར་དང་འདོད་པ་ཐར་པ་ཆོས། །ཞེས་པ་ལྟར་སྡེ་བཞི་སྟེ། དེ་ཡང་ཆོས་ནི་གནས་སྐབས་སུ་མངོན་
པར་མཐོ་བ་དང་། མཐར་ཐུག་ངེས་པར་ལེགས་པའི་གོ་འཕང་ཐོབ་པར་བྱེད་པའི་རྒྱུའོ། །ནོར་ནི་རིག་བྱེད་མང་དུ་ཐོས་པ་དང་། ས་གཞི་དང་རིན་པོ་ཆེ་ལ་སོགས་པ་དང་བསྲུང་བར་བྱ་བའི་རིགས་སོ། །འདོད་པ་ནི་ལྷ་དང་མིའི་དབང་པོའི་ཡུལ་དུ་གྱུར་པའི་འདོད་པའི་ལོངས་སྤྱོད་རྣམས་སོ། །
ཐར་པ་ནི་གཏན་གྱི་བདེ་བ་བྱང་ཆུབ་ཀྱི་སྙིང་པོ་སྟེ་བསྒྲུབས་པའི་འབྲས་བུ་ཉིད་དུ་བཤད་དོ། །དགེ་བ་ནི་མ་ཆགས་པ་དང་། ཞེ་སྡང་མེད་པ་དང་། གཏི་མུག་མེད་པས་ཀུན་ནས་བསླངས་པའི་ལས་ཏེ། དེ་ལ་དབྱེ་ན་ལུས་ངག་ཡིད་ཀྱི་སྤང་བ་བཅུ་སྟེ་འབྲས་བུ་རྡུལ་མེད་པ་ཉིད་དུ་སྐྱེད་པར་བྱེད་པའི་རྒྱུ་གང་
ཡིན་པའོ། །མདོར་ན་འཁོར་བ་དང་མྱ་ངན་ལས་འདས་པའི་དཔལ་འབྱོར་གྱི་རྒྱུ་དང་འབྲས་བུ་ཐམས་ཅད་སྡེ་བཞི་པོ་འདིར་མ་འདུས་པ་མེད་ཅིང་། ཕྱི་མ་ནི་སྐྱེ་བ་ནས་སྐྱེ་བར་བདེ་བ་ཕུན་སུམ་ཚོགས་པ་འཐོབ་པར་བྱེད་པའི་རྒྱུ་འམ་ལམ་ཁོ་ན་ཉིད་དོ། །དེས་ན་མིང་དོན་དེ་དང་ལྡན་པའི་བསྟན་སྲིད་ཟུང་