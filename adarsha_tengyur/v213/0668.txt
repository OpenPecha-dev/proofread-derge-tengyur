སྐྱེས་བུ་དེ་གཉིས་ཀྱིས་དད་པའི་སེམས་ཀྱིས་མཆོད་པ་བགྱིས་ན། བསོད་ནམས་གང་གིས་མང་དུ་ཐོབ། བཅོམ་ལྡན་འདས་ཀྱིས་བཀའ་སྩལ་བ། སྐྱེས་བུ་དེ་གཉིས་ཀྱིས་དེ་ལྟར་དད་པའི་སེམས་ཀྱིས་མཆོད་ན་བསོད་ནམས་ཐོབ་པའི་ཁྱད་པར་མེད་དོ། །དེ་ཅིའི་ཕྱིར་ཞེ་ན། སངས་རྒྱས་མྱ་ངན་
ལས་འདས་ཀྱང་ཆོས་ཀྱི་སྐུ་ནི་རྟག་པ་ཡིན་པས་དད་པའི་སེམས་ཀྱིས་མཆོད་པ་བསོད་ནམས་འདྲ་སྟེ་ཁྱད་པར་མེད་དོ་ཞེས་བྱ་བ་ནས། དེ་བཞིན་གཤེགས་པ་མངོན་དུ་བཞུགས་པ་ལ་དད་པའི་སེམས་ཀྱིས་བསྟི་སྟང་དང་བཅས་པའི་ཕྱག་འཚལ་བ་ལ་སོགས་པ་དང་། སངས་རྒྱས་ཀྱི་སྐུ་གདུང་རིལ་
པོ་དང་། སྐུ་གདུང་ཕྱེད་ནས་བརྩམས་ཏེ། སྐུ་གདུང་ཡུངས་འབྲུ་ཙམ་གྱི་བར་ལའང་སྤྲོས་ཏེ་རྒྱ་ཆེར་གསུངས་སོ། །བྱེ་བྲག་ཏུ་གསུང་གི་རྟེན་གླེགས་བམ་ནི་དེ་བཞིན་གཤེགས་པའི་ཆོས་ཀྱི་སྐུ་ལ་འཇུག་པར་བྱེད་པའི་ཐབས་སམ། དེའི་ཕན་ཡོན་སྟོན་པའམ་དེ་ཉིད་རྫོད་པར་བྱེད་པའི་དབང་དུ་
བྱས་པ་ཡིན་པས། དེ་ལ་མཆོད་ཅིང་བསྟི་སྟང་དུ་བྱས་པས་ནི་དེ་བཞིན་གཤེགས་པ་ཐམས་ཅད་ལ་མཆོད་པ་བྱས་པར་འགྱུར་ཏེ། སློབ་དཔོན་སེང་གེ་བཟང་པོའི་ཡུམ་གྱི་འགྲེལ་པ་ལས། གཙོ་བོར་ཆོས་ཀྱི་སྐུའི་དེ་བཞིན་གཤེགས་པ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ཡིན་ནོ། །དེ་བས་ན་
དེ་སྟོན་པར་བྱེད་པའི་རྒྱལ་བའི་ཡུམ་ལ་མཆོད་ན་ཐམས་ཅད་མཁྱེན་པའི་ཡེ་ཤེས་ཀྱི་ཆོས་ཀྱི་སྐུ་ལ་མཆོད་པའི་ཕྱིར་བསོད་ནམས་མང་དུ་སྐྱེ་བ་ཡིན་ནོ་ཞེས་བྱ་བ་ལ་སོགས་པ་དྲི་མ་མེད་པའི་གསུང་རབ་རྣམས་ལས་རྒྱ་ཆེར་འབྱུང་བའི་དོན་ལ་ཡིད་རྟོན་པར་བྱས་ཏེ། ཚུལ་འདི་དག་ལ་ཤིན་ཏུ་གུས་པའི་སེམས་
ཀྱིས་ཕྱག་འཚལ་བ་དང་། བཀུར་སྟི་རྒྱ་ཆེན་པོ་བགྱིད་པས་བསོད་ནམས་རྫོགས་པའི་ཐབས་ལ་ཤིན་ཏུ་འབད་པར་བྱ་བའི་རིགས་སོ། །འདིར་སྨྲས་པ། ཡིད་འོང་ལོ་འདབ་སྟུག་པོར་སྐྱེས་པ་ལྷབ་ལྷུབ་གོས་གྱུར་མེ་ཏོག་གྲོལ་བ་མུ་ཏིག་གི། །དྲ་བ་དྲ་བ་ཕྱེད་པས་མཛེས་བྱས་སྙེ་མ་དུད་རྣམས་སྤེལ་
ལེགས་ནོར་བུའི་དོ་ཤལ་གྱུར། །ཉི་མ་ཟླ་བ་ཉིན་མཚན་རེ་མོས་རྩེ་མོ་ལ་ཤར་ཡིད་བཞིན་ནོར་བུའི་ཏོག་གིས་མཛེས། །ཛམྦུ་ཤིང་གི་དབང་པོ་གང་ཡིན་ [ཉམས་ལྡན་ལས་རྨད་དུ་བྱུང་བའི་ཉམས་ལྡན།] རང་བྱུང་རྒྱལ་མཚན་ངོ་མཚར་ལྡན་པ་གླིང་གི་མཆོག ༡ །[ཡོན་ཏན་གྱི་རང་བཞིན་བརྗོད་པ།] གླིང་བཞིའི་རྒྱལ་པོ་དེ་ཡི་དབུས་གྱུར་འཆང་། །