བྱེད་པའི་བདག་པོའི་རྐྱེན་སྦྱར་བ་འདིས་མཚོན་ཏེ། དཔལ་སའི་དབང་ཕྱུག་སྡེ་དགེ་ས་སྐྱེང་ཞེས་མཚན་གྱི་རོལ་མོ་ཕྱོགས་མཐའ་ནས་ཕྱོགས་མཐར་ཁྱབ་ཅིང་། རྣམ་འདྲེན་བཞི་པའི་བསྟན་པ་བླ་མ་ནས་བླ་མར་འདེགས་པའི་བྱ་བ་ཡང་དག་པར་བྱས་པའི་
ཡབ་མེས་གོང་མ་རྣམས་ཀྱི་བསྟན་ཇུས་ཆེན་པོ་གང་ཞིག་དགུང་དུ་བཏེག་པ་ན། ཡངས་པའི་རྒྱལ་ཁམས་ཐམས་ཅད་དུ་ཕན་བདེའི་གྲིབ་མ་ཙནྡ་ནའི་རེག་པ་ལྟར་བསིལ་བར་འབབ་པ་འདི་ཉིད་ཀྱི་བྱ་བའི་ཁུར་ཆེན་པོ་བཞེས་པའི་ཐོག་མར་གྱུར་པའི་གསར་ཚེས་ཀྱི་གནམ་ལོ། །སྟོན་
པ་ཡང་དག་པར་རྫོགས་པའི་སངས་རྒྱས་ཐུབ་པའི་དབང་པོའི་ཞལ་གྱི་ལུང་དང་མངོན་པར་རྟོགས་པས་བསྡུས་པའི་བསྟན་པ་ཡིད་བཞིན་གྱི་ནོར་བུ་རིན་པོ་ཆེ། འཇིག་རྟེན་གསུམ་གྱི་ཕན་པ་དང་བདེ་ལེགས་མ་ལུས་པ་འབྱུང་བའི་སྒོ་གཅིག་པུར་གྱུར་པ་གང་ཞིག །འཛམ་བུའི་གླིང་
འདིར་ལོ་ལྔ་སྟོང་དུ་གནས་པར་མཁས་པ་རྣམས་ལ་རབ་ཏུ་གྲགས་ཤིང་ལུང་དོན་རྣམ་པར་དག་པས་གསུངས་པ་དེ་ལས། སྟོན་པ་ཐུབ་པའི་དབང་པོ་མེ་ཕག་གི་ལོ་ལ་མྱ་ངན་ལས་འདས་པའི་ལུགས་ཀྱི་དུས་དེ་ནས་བརྩམས། དེང་མི་བདག་ཆེན་པོ་འདིས་ཐུགས་བསྐྱེད་དང་སྙིང་སྟོབས་རྨད་དུ་
བྱུང་བའི་མཐུ་ཆེན་པོས་མངོན་པར་བསྒྲུབས་པའི་ལེགས་བྱས་ཀྱི་ཕུང་པོ། རྟག་ཏུ་ཆོས་ཀྱི་སྦྱིན་པ་རྒྱུན་མི་འཆད་པར་བྱེད་པའི་འཕྲུལ་གྱི་མ་མོ་འདིའི་མགོ་བརྩམས་པ་ཡན་ཆད་དུ་འབྲས་བུའི་དུས་གསུམ་དང་། སྒྲུབ་པའི་དུས་གསུམ་སྟེ་སུམ་སྟོང་དང་། ལུང་གི་དུས་གསུམ་
ལས་མངོན་པའི་དུས་ཀྱི་ལྔ་བརྒྱ་ཕྲག་གཅིག་འདས་ནས། མདོ་སྡེའི་དུས་ཀྱི་ལྔ་བརྒྱ་ཕྲག་གཅིག་ལས་ཀྱང་སུམ་བརྒྱ་བདུན་ཅུ་ཐམ་པ་སྟེ། ཐམས་ཅད་བསྡོམས་པ་ལ་ནི་སུམ་སྟོང་དང་བརྒྱད་བརྒྱ་བདུན་ཅུ་ཐམ་པ་སྔོན་དུ་འདས་སོ། །དེའི་ལྷག་མར་གྱུར་པ་ནི་བརྒྱ་ཕྲག་གཅིག་དང་
སུམ་ཅུ་ཐམ་པ་དང་། འདུལ་བའི་དུས་ཀྱི་ལྔ་བརྒྱ་ཕྲག་གཅིག་དང་། རྟགས་ཙམ་འཛིན་པའི་དུས་ཀྱི་ལྔ་བརྒྱ་ཕྲག་གཅིག་སྟེ། མ་འོངས་པ་ན་བསྟན་པ་རྣལ་མའི་ལྷག་མ་དྲུག་བརྒྱ་དང་སུམ་ཅུ་ཡོད་པ་དང་། རྟགས་ཙམ་འཛིན་པ་ལྔ་བརྒྱ་ཕྲག་གཅིག་དང་བཅས་ན་སྟོང་ཕྲག་