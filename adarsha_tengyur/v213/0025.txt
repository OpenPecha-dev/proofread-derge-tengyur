དངོས་པོ་ཕུལ་དུ་བྱུང་བ་རྣམ་པ་བཞི་དང་ལྡན་ཞིང་། ལེ་ལོའི་དངོས་པོ་བཞི་ཡོངས་སུ་བོར་བའི་བྱང་ཆུབ་སེམས་དཔའ་ཆེན་པོ་པདྨ་དཀར་པོ་ལྟ་བུའོ་ཞེས་རྒྱ་ཆེར་བསྔགས་ཤིང་བསྐལ་པ་བཟང་པོའི་དེ་བཞིན་གཤེགས་པ་བཞི་པ་ཉིད་
དུ་ལུང་བསྟན་ཏེ། །གཞན་ཡང་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱང་མེ་ཏོག་ཟླ་བ་མདོག་མཛེས་དྲི་མ་མེད་པ་དག་སྐྱེས་སུ་སྩལ་བ་དང་། ལྷ་དང་མིའི་སྐྱེ་དགུ་མང་པོས་མངོན་པར་མཆོད་པ་ལ་སོགས་པའི་ངོ་མཚར་གཏམ་གྱི་ཕུང་པོ་གང་དེ་ལྷ་དང་མིའི་
འཇིག་རྟེན་གྱི་ཁམས་ན་སྙན་དངགས་སྨྲ་བའི་དབང་པོ་ཇི་སྙེད་པ་དེ་སྙེད་ཀྱིས་རྗོད་པར་བྱེད་པའི་གླིང་བུ་དམ་པ་བྱེ་བ་ཕྲག་བརྒྱས་བསྐལ་པ་ནས་བསྐལ་བའི་ཕྲེང་བར་བསྔགས་ཀྱང་མུར་ཐུག་པ་མེད་པའི་བདག་ཉིད་ཅན་གཅིག་པུ། བདག་ཅག་གི་སྟོན་པ་བླ་ན་མེད་པ་
ཡང་དག་པར་རྫོགས་པའི་སངས་རྒྱས་དོན་ཐམས་ཅད་གྲུབ་པའི་ཉིན་མོར་བྱེད་པ་ཆེན་པོ། རིས་སུ་མ་ཆད་པའི་སེམས་ཅན་ཐམས་ཅད་ལ་སྨན་པའི་ཐུགས་རྗེ་ཆེན་པོའི་བཞིན་གྱི་དཀྱིལ་འཁོར་ཕྱོགས་ཐམས་ཅད་ནས་ཡོངས་སུ་རྫོགས་པའི་བདག་ཉིད་ཅན་ཏེ། འདི་
ལྟར་མི་མཇེད་ཀྱི་བདག་པོ་ཚངས་པ་དང་། དྲག་པོ་དང་། སྲེད་མེད་ཀྱི་བུ་དང་། མིག་སྟོང་ལྡན་པ་དང་། ནམ་མཁའ་ལྡིང་དང་། མི་འམ་ཅིའི་རྒྱལ་པོ་དང་། གདེངས་ཅན་དབང་པོ་དང་། ལྷ་མ་ཡིན་གྱི་རྒྱལ་པོ་ལ་སོགས་པ་འཇིག་རྟེན་པའི་གོ་སར་ཆེ་ཞིང་ཆེ་བར་རློམ་
པ་ཐམས་ཅད་ཀྱང་ཡིད་བཞིན་གྱི་ནོར་བུ་རིན་པོ་ཆེ་འོད་ཟེར་སྟོང་གི་དྲ་བས་མངོན་པར་དཀྲིགས་པ། ལྷ་དང་མི་ལས་ཁྱད་པར་འཕགས་པའི་རྒྱན་གྱི་རྣམ་པ་མང་པོས་ཉེ་བར་སྤུད་པའི་རལ་པའི་དོ་ཀེར་གྱི་རྩེ་མོ་དག་གིས་ལན་ཅིག་མིན་པར་ཡང་ནས་ཡང་དུ་བཏུང་པར་བྱས་པ། གང་གི་ཞབས་
སེན་རིན་པོ་ཆེ་པདྨ་རཱ་གའི་ཁ་དོག་གི་དཔལ་ལ་ལན་བརྒྱར་འཁུ་བའི་ལམ་ནས་ཉེ་བར་འཕོས་པའི་རྡུལ་གྱི་ཟེགས་མ་རེ་རེ་ཡང་། ཇི་སྲིད་ལེགས་བྱས་རྒྱ་མཚོའི་ཕ་རོལ་ཏུ་སོན་པར་མ་གྱུར་པ་དེ་སྲིད་དུ་ཐོབ་པར་དཀའ་བ་དེ་ཉིད་ཀྱིས། སྙིགས་མའི་དུས་ཀྱི་སེམས་ཅན་ལས་