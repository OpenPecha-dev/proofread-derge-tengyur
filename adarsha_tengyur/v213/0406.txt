ན་ཛམྦུ་རྐང་འཐུང་གི་རྒྱལ་མཚན་གྱིས་ཉེ་བར་སྤུད་པའི་གླིང་དམ་པ་འདི་ཉིད་རྣམ་པ་ཐམས་ཅད་དུ་མཛེས་པར་བྱེད་པའི་རྒྱན་གྱི་མཆོག་ཏུ་གྱུར་པ། སྐྱབས་གཅིག་མཚུངས་ཟླ་མེད་པ། དཔལ་ས་སྐྱ་པ་སྔགས་འཆད་བླ་མ་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་
པའི་རྒྱལ་མཚན་དཔལ་བཟང་པོ་ཞེས་མཚན་གྱི་རྔ་བོ་ཆེ་སྲིད་པ་གསུམ་གྱི་ཁོངས་སུ་ལྡིར་བ། དེ་ཉིད་སུ་ཞིག་གི་ཐོས་པའི་འཛིན་པའི་བཅུད་དུ་ལེན་པར་བྱེད་པ་ཁོ་ནས་ཀྱང་སྲིད་ཞིའི་རྒུད་པ་ཐམས་ཅད་ལས་སྐྱོབ་པའི་ཐུགས་རྗེ་ཆེན་པོ་དང་ཡོན་ཏན་དཔག་ཏུ་མེད་པས་བཟུང་བའི་བདག་
ཉིད་ཅན། གང་གི་ཞབས་མཐིལ་བནྡྷུ་ཛཱི་ཝ་ཀའི་འདབ་མ་ལྟ་བུའི་ངོས་སུ་བསོད་ནམས་ཀྱི་བྱེད་པོས་ལེགས་པར་བྲིས་པའི་འཁོར་ལོ་རྩིབས་བརྒྱད་པའི་རྟགས་ཀྱིས་ཉེ་བར་སྦུད་པ་དེ་ནི། འཇིག་རྟེན་གྱི་ཁམས་ན་མཐུ་ཆེ་ཞིང་གཟི་བརྗིད་ཆེ་བར་རློམ་པ་རྣམས་ནི་འདི་ལྟ་སྟེ། ཚངས་
པ་དང་། དབང་པོ་དང་། དྲག་པ་དང་། སྲེད་མེད་ཀྱི་བུ་ལ་སོགས་པའི་ལྷའི་དབང་པོ་རྣམས་དང་། དེ་བཞིན་དུ་མི་དང་། ལྷ་མ་ཡིན་དང་། ལྟོ་འཕྱེ་དང་། གནོད་སྦྱིན་དང་། མིའམ་ཅི་དང་། གྲུལ་བུམ་སྟེ། དེ་དག་གི་བདག་པོར་གྱུར་པ་རྣམས་ཀྱང་མངོན་པར་ཁེངས་པ་བསྐྱུངས་
ཏེ། མུན་པའི་གཉེན་པོར་བྱེད་པའི་ནོར་བུ་རིན་པོ་ཆེའི་རྒྱན་གྱིས་ལེགས་པར་བརྒྱན་པའི་རལ་པའི་ཐོར་ཚུགས་རྣམས་ཀྱི་རྩེ་ན་ལེགས་པར་བཀོད་ཅིང་། རི་མོར་བྱས་པ། བླ་མར་བྱས་པ། མཆོད་ཅིང་རྗེད་པར་བྱས་པ། འཇིག་རྟེན་གྲགས་པའི་ཟླ་འོད་དཀར་པོས་ཡོངས་སུ་
བྲན་པའི་མཁས་པ་དང་། གྲུབ་པ་དང་། རིག་སྔགས་འཆང་བ་ཐམས་ཅད་ཀྱིས་རྗེད་པར་བྱེད། ཚིག་གི་བདོག་པ་ཕུན་སུམ་ཚོགས་པ་དག་གི་བསྟོད་པའི་མེ་ཏོག་ཇི་སྙེད་པས་མངོན་པར་གཏོར་ཡང་ཡོངས་སུ་གཏུགས་པ་མེད་པའི་ཡོན་ཏན་གྱི་ཕུང་པོར་གྱུར་པ། མཆོག་གི་སྤྲུལ་པའི་སྐུ་
དཔལ་ལྡན་སྟོབས་བཅུ་མངའ་བ་ཉིད་དང་། དེའི་རྣམ་པར་འཕྲུལ་པ་བགྲང་ལས་འདས་པ་རྣམས་ཀྱིས་ལེགས་པར་བཤད་པའི་ཚོགས་ཇི་སྙེད་མཆིས་པ་དང་། དེ་དག་གི་བརྗོད་བྱར་གྱུར་བ་གང་ཡིན་པའི་དམ་པའི་ཆོས་ཐམས་ཅད་ཀྱི་བདག་པོ། མཐའ་དྲུག་ཚུལ་བཞིའི་ལམ་