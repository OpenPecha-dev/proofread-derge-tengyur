རྣལ་དུ་འགོད་པར་བྱེད་པ་དེ་ཉིད་དང་། མདུན་ན་འདོན་གྱི་གཙོ་བོ་འཕྲུལ་བློན་ཆེན་པོ་ལྷ་བུ་ཚེ་རིང་ཞེས་བྱ་བ། བྱམས་ལྡན་ས་གཞི་སྐྱོང་བའི་དབང་ཕྱུག་དམ་པ་དེ་ཉིད་ཀྱི་ཆོས་དང་སྲིད་ཀྱི་གཙུག་ལག་ཉི་ཟླ་ཟུང་འབྲེལ་ལྟ་བུའི་བགྱི་བ་མཐའ་དག་གི་ཕྲིན་ལས་ཐུར་
མ་བརྒྱ་པའི་གདུགས་དཀར་པོ་གང་ཡིན་པ་དེ། བསྒྲུན་དུ་མེད་པའི་སྙིང་སྟོབས་ཀྱི་ཕྲག་པ་བརྟན་པོས་གོང་ནས་གོང་དུ་འདེགས་པའི་གྲིབ་མ་བསིལ་པོས་ཡངས་པའི་ས་ཆེན་པོའི་དཀྱིལ་འཁོར་གྱི་འཁོར་ལོ་མ་ལུས་པ་ཡོངས་སུ་སྐྱོབ་པ་ལ་བསྙེངས་པ་མི་མངའ་བའི་མཁྱེན་དཔྱོད་ཀྱི་རྩལ་
ཆེན་པོ་ཀུན་ནས་རྫོགས་པར་གྱུར་ཅིང་། གཅིག་ཏུ་རྒྱལ་བའི་བསྟན་པ་རིན་པོ་ཆེ་ལ་ཁ་ཙམ་ཚིག་ཙམ་མ་ཡིན་པའི་སྙིང་ནས་ཕན་པའི་ཐུགས་བསྐྱེད་ཀྱི་ཁོ་ལག་ཀུན་ནས་བདོ་བ་དེ་ཉིད་དང་། གཞན་ཡང་ས་བདག་ཆེན་པོའི་བཞེད་པ་ཐམས་ཅད་ཡིད་བཞིན་དུ་བསྒྲུབ་པ་ལ་ལུས་དང་ངག་དང་
ཡིད་ཀྱི་རྩལ་དགུ་ཡོངས་སུ་རྫོགས་པའི་ཕྱི་བློན་དང་། ནང་བློན་དང་། དཀོར་གཉར་དང་། མགོ་དཔོན་ལ་སོགས་པའི་འཁོར་གྱི་སྐྱེ་བོའི་ཚོགས་དང་ལྷན་ཅིག་ཏུ་འདྲེན་མཆོག་མཚུངས་པ་མེད་པའི་ཞལ་གྱི་དཀྱིལ་འཁོར་ལེགས་པར་མཇལ་བའི་ཕྱིར། ཐམས་ཅད་ཀྱང་སྔ་ན་མེད་པའི་
དགའ་བ་དང་། སྤྲོ་བ་དང་། གུས་པ་མཆོག་གི་བདུད་རྩིའི་འཛུམ་རླབས་སྟོང་གིས་བཞིན་གྱི་དཀྱིལ་འཁོར་མ་ལུས་པ་ལེགས་པར་བཀྲུས་པ་བཞིན་དུ་མངོན་པར་ཆས་ཏེ་གསང་ཆེན་ཆོས་ཀྱི་གནས་མཆོག་དམ་པ་དེ་ཉིད་དུ་ཉེ་བར་ཕྱིན་ཏོ། །ཇི་ཙམ་ཞིག་ན་གནས་དེར་སྡེ་སྣོད་རིན་པོ་ཆེ་རྣམ་པ་
གསུམ་དང་། རྒྱུད་སྡེ་རིན་པོ་ཆེ་རྣམ་པ་བཞིས་བསྡུས་པའི་ཆོས་ཀྱི་སྒྲ་དབྱངས་རྒྱུན་མི་འཆད་པར་རྟག་ཏུ་སྒྲོགས་པ་ལ་འཇིགས་པ་དང་བག་ཚབ་མི་མངའ་བའི་བརྡར། གདོང་ལྔའི་དབང་བོ་བརྒྱད་ཀྱིས་མངོན་པར་བཏེག་པའི་ཆོས་ཀྱི་ཁྲི་ཆེན་པོ་ཞིག་ཏུ་རྒྱལ་བས་ལུང་བསྟན་པའི་སྐྱེས་བུ་ཆེན་
པ་རྗེ་བཙུན་ཀུན་དགའ་བཟང་པོ་བའི་དམ་པའི་ཆོས་ཀྱི་རྒྱལ་སྲིད་ཆེན་པོ་ལ་མངའ་བསྒྱུར་བའི་གདན་རབས་སོ་གསུམ་པ། མཁན་ཆེན་ཐམས་ཅད་མཁྱེན་པ་ཆེན་པོ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་ཞེས་བྱ་བ། ཕྱོགས་བཅུའི་འཇིག་རྟེན་གྱི་