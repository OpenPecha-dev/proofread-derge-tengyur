ཅན་སྙིང་པོས་དེ་བཞིན་གཤེགས་པ་སྤྱན་འདྲེན་པར་གསོལ་བ་ལྟར་དགྲ་བཅོམ་པ་སྟོང་ཕྲག་གཅིག་དང་བཅས་པ་ལྟང་བྲང་གི་ཚལ་མཆོད་རྟེན་ལེགས་པར་རབ་གནས་ཡོད་པ་ག་ལ་བ་དེར་བྱོན་ཏེ། དེར་ཆོས་གསུངས་པས་རྒྱལ་པོ་འཁོར་དང་བཅས་པ་དང་ལྷ་བརྒྱད་ཁྲི་ཙམ་གྱིས་ཀྱང་
བདེན་པ་མཐོང་ངོ་། །རྒྱལ་པོའི་ཁབ་ཀྱི་འོད་མའི་ཚལ་ཞེས་པ་བྱ་ཀ་ལནྡ་ཀ་གནས་པ་དེ་ཉིད་བཞུགས་པའི་གནས་སུ་ཕུལ་ཏེ། ཇི་སྲིད་འཚོ་བའི་བར་ལ་བསྙེན་བཀུར་བ་བགྱིད་པར་གསོལ་ལོ། །དེའི་ཚེ་མུ་སྟེགས་ཀྱི་སྟོན་པ་རྒྱལ་བ་ཅན་ཞེས་བྱ་བ་ཤི་ནས། དེའི་སློབ་མའི་གཙོ་བོར་གྱུར་པ་ཀུན་དུ་རྒྱུ་ཉེ་རྒྱལ་
དང་པང་ན་སྐྱེས་གཉིས་ལ་རྟ་ཐུལ་གྱིས་ཆོས་བཤད་པས་བདེན་པ་མཐོང་ནས། སླར་ཡང་དེ་གཉིས་རང་རང་གི་འཁོར་བརྒྱ་ལྔ་བཅུ་རེ་དང་བཅས་ཏེ་བཅོམ་ལྡན་འདས་ཀྱི་དྲུང་དུ་སོང་བ་ན་རྫུ་འཕྲུལ་དང་ལྡན་པའི་མཆོག་དང་། ཤེས་རབ་དང་ལྡན་པའི་མཆོག་ཟུང་དུ་འགྱུར་བར་ལུང་བསྟན་ཏེ་ཚུར་ཤོག་གིས་
བསྙེན་པར་རྫོགས་ནས་དགྲ་བཅོམ་པ་ཐོབ་པར་གྱུར་ཏོ། །དེ་ནས་ཁྱིམ་བདག་མགོན་མེད་ཟས་སྦྱིན་གྱིས་བསིལ་བའི་ཚལ་གྱི་དུར་ཁྲོད་དུ་སྟོན་པ་དང་མཇལ་ཏེ། དེ་ཉིད་དུ་རྗེས་སུ་བསྟན་པ་ཐོས་པས་བདེན་པ་མཐོང་ངོ་། །ཁྱིམ་བདག་དེས་ཀྱང་རྒྱལ་བྱེད་ཀྱི་ཚལ་དུ་བཅོམ་ལྡན་འདས་འཁོར་དང་བཅས་
པ་ཇི་སྲིད་འཚོ་བའི་བར་དུ་བསྙེན་བཀུར་བགྱིད་པར་ཁས་བླངས་སོ། །དེའི་ཚེ་རྒྱལ་བུ་རྒྱལ་བྱེད་དང་། ཀོ་ས་ལའི་རྒྱལ་པོ་གསལ་རྒྱལ་ཞེས་བྱ་བ་ལ་སོགས་པ་སྲོག་ཆགས་མང་པོ་ཡང་དད་པ་ལ་རབ་ཏུ་བཀོད་དོ། །དེ་སྐབས་ཤིག་ཏུ་རྒྱལ་པོ་ཟས་གཙང་གི་སྟོན་པ་སྤྱན་འདྲེན་པའི་ཕྱིར་ཕོ་ཉ་རིམ་
པར་བཏང་བ་རྣམས་ཀྱང་རབ་ཏུ་བྱང་ནས་ཕྱིར་འོང་བར་མ་གྱུར་པ་དང་། སླར་ཡང་འཆར་ཀས་ཟས་གཙང་གིས་བསྐུར་བའི་འཕྲིན་ཡིག་ཐོགས་ཏེ་དོང་པ་ཡང་ཤཱ་རིའི་བུ་ལ་གཏད་དེ་རབ་ཏུ་བྱུང་ངོ་། །དེ་ནས་དེ་ཉིད་ཕོ་ཉའི་ཚུལ་དུ་བཏང་བས། དེས་རྒྱལ་བྱེད་ཚལ་གྱི་བཀོད་པ་ཅི་འདྲ་བའི་གཟུགས་བརྙན་
རྣམས་རི་མོར་བྲིས་ཏེ་བསྟན་པས་དེ་ཉིད་ལ་དཔེར་བྱས་ཏེ། རྒྱལ་བོས་ནྱ་གྲོ་དྷའི་ཀུན་དགའ་ར་བའི་གཙུག་ལག་ཁང་དམ་པ་བརྩིག་གོ། །དེར་བཅོམ་ལྡན་འདས་དགེ་སློང་གི་དགེ་འདུན་དང་བཅས་པ་རྫུ་འཕྲུལ་གྱིས་ནམ་མཁའ་ལ་འདབ་ཆགས་ཀྱི་རྒྱལ་པོ་བཞིན་དུ་ལྡིང་སྟེ་བྱོན་པས་རྒྱལ་པོ་ལ་སོགས་