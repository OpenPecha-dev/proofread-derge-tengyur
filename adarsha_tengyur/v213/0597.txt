རིགས་ཀྱི་སྐྱེ་བར་བཟུང་ནས་ལུས་མེད་ཐུལ་བ་མཆོག་གི་ལུང་རྟོགས་པདྨའི་དགའ་ཚལ་མཐའ་དག་ཅིག་ཅར་དུ་བཞད་པ་མིའི་ཉི་མ་ཆེན་པོ་དཔལ་ས་སྐྱ་པ་ངག་དབང་ཀུན་དགའ་བློ་གྲོས་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་སའི་སྟེང་ན་གྲགས་
པའི་ཟླ་རིས་རྣམ་པར་གསལ་བ་འདི་ཉིད། དེང་གི་ལྷ་དང་བཅས་པའི་སྐྱེ་དགུ་མ་ལུས་པའི་མགོན་དུ་རྒྱལ་བུ་དོན་ཐམས་ཅད་གྲུབ་པ་བཞིན་དུ་དགེ་ལེགས་ཀྱི་མཚན་མ་འབུམ་གྱི་ཚོགས་དང་ལྷན་ཅིག་ཏུ་བལྟམས་ནས་བགྲང་གཞི་བཀྲ་ཤིས་པའི་གྲངས་དང་མཉམ་པ་བརྒལ་ལོ། །
ཆུ་གླང་གི་ལོ་ལ་མི་བདག་ཆེན་པོ་ཡབ་སྲས་རྣམས་ཀྱི་ཐུགས་བསྐྱེད་ཕུལ་དུ་བྱུང་བས། བཅོམ་ལྡན་འདས་ཐུབ་པའི་དབང་པོའི་བཀའ་གངས་ཅན་གྱི་བརྡས་དྲངས་པ་མཐའ་དག་གི་ངོ་མཚར་པར་གྱི་ལེགས་བྱས་རྒྱ་ཆེན་པོ་གང་དེ་རྒྱལ་ཁབ་འདི་ཉིད་དུ་མངོན་པར་བསྒྲུབས་ནས། འཇིག་
རྟེན་གྱི་ཁམས་སུ་ཆོས་ཀྱི་གཏོང་བ་མི་ཟད་པའི་སྒོ་ཐོག་མར་ཕྱེ་བ་ནས་བགྲང་གཞི་ཆུ་བོའི་གྲངས་ཀྱིས་སྔོན་དུ་འདས་སོ། །ཤིང་སྟག་ལ་དུས་གསུམ་གཤེགས་པའི་རྒྱལ་བ་རབ་འབྱམས་ཀྱི་གསང་བ་རྣམ་གསུམ་གཅིག་ཏུ་བསྡུས་པའི་སྒྱུ་འཕྲུལ་གྱི་རྣམ་པར་རོལ་པ་ཆེན་པོས་སེམས་
ཅན་གྱི་ཁམས་སུ་བླ་ན་མེད་པའི་བྱང་ཆུབ་ཀྱི་ས་བོན་རྨ་མེད་པར་འཇོག་པ་ལ་འགྲན་ཟླས་དབེན་པའི་མཁྱེན་རབ་དང་ཐུགས་རྗེ་ཆེན་པོ་དང་ནུས་པ་བསམ་གྱིས་མི་ཁྱབ་པའི་བདག་ཉིད་མཁན་ཆེན་ཐམས་ཅད་མཁྱེན་པ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་
འདི་ཉིད། རྒྱལ་བ་ཀུན་དགའ་བཟང་པོའི་ཞབས་སྟེགས་མི་འཇིགས་བཞི་ལྡན་གྱི་རྟགས་སུ་སེང་གེའི་ཁྲི་མཐོ་བ་གང་ལ་ཕེབས་ནས་ཟླ་བའི་ཕུང་པོ་རྩེ་མོའི་གྲངས་དང་མཉམ་པ་སྔོན་དུ་བརྒལ་ཞིང་། མེ་མོ་སྦྲུལ་ལོར་བོད་ཆེན་པོར་གྲགས་པའི་སའི་སྟེང་གི་དཀྱིལ་འཁོར་ཕལ་ཆེ་བ་
དག །དམ་པའི་ཆོས་ཚུལ་དགེ་བ་བཅུ་དང་མཐུན་པའི་ཕྲིན་ལས་དང་། སྟོབས་ཀྱི་འཁོར་ལོས་མངའ་བསྒྱུར་བ་ལ་མི་འཇིགས་ཤིང་། ཁྱད་པར་ཤར་ཕྱོགས་གོང་མ་ཆེན་པོའི་ལས་ལུང་གི་བཀོད་པ་བཙན་པོས་བོད་ཆེན་ལྗོངས་ཀྱི་སྐྱེ་འགྲོ་སྤྱིའི་རྗེ་བོར་མངའ་གསོལ་བའི་སྡེ་དགེ་ས་