མངོན་ནོ། །འདིས་མངོན་པ་མཛོད་ཀྱི་ཚིག་ལེའུར་བྱས་པ་བརྩམས་ཏེ་སྐྱེས་དང་བཅས་པ་སློབ་དཔོན་འདུས་བཟང་ལ་བསྐུར་བས་ཤིན་ཏུ་མཉེས་ནས། དེའི་འགྲེལ་པ་མདོ་དང་མཐུན་པ་ཞེས་བྱ་བ་ཡང་བྱས་སོ། །བརྩམས་པའི་བསྟན་བཅོས་ཀྱི་ཉི་མས་སྟོབས་བཅུ་མངའ་བའི་བཞེད་པ་གསལ་བར་
མཛད་པའི་ཚུལ་ནི། བཀའ་འཁོར་ལོ་དང་པོ་བསྟན་པའི་གཞིར་བཟུང་ནས་ཆོས་ཐམས་ཅད་ཀྱི་མཚན་ཉིད་གཏན་ལ་འབེབས་པ་མཛོད་རྩ་བ་རང་འགྲེལ་དང་བཅས་པ་མཛད་དེ། རལ་འགྲེལ་འདི་ཉིད་བརྩམས་ནས་སློབ་དཔོན་འདུས་བཟང་ལ་བསྐུར་བས། ཅུང་ཟད་མ་མཉེས་པར་རྩ་བ་སུན་འབྱིན་
གྱི་འགྲེལ་པ་འདི་ལུང་རིགས་ཀྱིས་ཚར་བཅད་དེ་ཕམ་པར་བྱ་བར་དགོངས་ནས། བསྟན་བཅོས་ལན་གྱི་ཕུང་པོ་ཞེས་བའང་བརྩམས་ཏེ་རྒྱ་གར་དུ་འབྱོན་པར་ཆས་པ་ན། དེ་སློབ་དཔོན་དབྱིག་གཉེན་གྱིས་གསན་ནས། སློབ་དཔོན་འདི་བྱེ་བྲག་ཏུ་སྨྲ་བའི་གྲུབ་མཐའ་ལ་མཁས་པ་ཡིན་པས་
བཟློག་པར་ཡང་དཀའ་ཞིང་། བཟློག་པའི་དགོས་པ་ཡང་མེད་པས་བདག་ནི་རང་བྱུང་གི་མཆོད་རྟེན་བལྟར་འགྲོའོ་ཞེས་བསྒྲགས་ཏེ་བལ་ཡུལ་དུ་བྱོན་ནོ་ཞེས་གྲགས་སོ། །འཁོར་ལོ་བར་པའི་དགོངས་འགྲེལ་ཆོས་ཐམས་ཅད་རྣམ་པར་རིག་པ་ཙམ་དུ་སྟོན་པར་ཤེས་རབ་ཀྱི་ཕ་རོལ་དུ་ཕྱིན་པའི་
གཞུང་འགྲེལ་དང་། འཁོར་ལོ་ཐ་མ་ངེས་དོན་དུ་བཤད་པ་པྲ་ཀཱ་ར་ཎ་སྡེ་བརྒྱད་དང་། གཞན་ཡངས་བཅུ་པ་དང་། བློ་གྲོས་མི་ཟད་པས་བསྟན་པ་དང་། ག་ཡ་གོ་རིའི་མདོ་དང་། ཆོས་བཞི་པའི་མདོ་དང་། སྒོ་དྲུག་པའི་གཟུངས་དང་། ཆོས་དང་ཆོས་ཉིད་རྣམ་པར་འབྱེད་པ་ལ་སོགས་
པ་བཀའ་དང་བསྟན་བཅོས་ཀྱི་འགྲེལ་པ་མང་དུ་མཛད་དེ། བལ་པོ་ཧ་ངུ་ཞེས་པ་རབ་བྱུང་གི་ཆ་བྱས་ལ་སྡོམ་ཁྲིམས་མི་བསྲུང་པ་ཆང་གི་བུམ་པ་ཐོགས་པ་གཟིགས་པས། བསྟན་པ་ཉམས་པར་དགོངས་ནས་ཐུགས་སྐྱོ་སྟེ་རྣམ་པར་རྒྱལ་མའི་གཟུངས་བཟློག་སྟེ་བཏོན་པས་མྱ་ངན་ལས་འདས་སོ། །
དེའི་ཤུལ་དུ་མཆོད་རྟེན་བརྩིགས་པ་ད་ལྟའི་བར་དུ་ཡོད་ཅེས་གཏམ་དུ་གྲགས་སོ། །སློབ་དཔོན་དེས་ཚད་མ་དང་། མངོན་པ་དང་། ཤེས་རབ་ཀྱི་ཕ་རོལ་དུ་ཕྱིན་པ་དང་འདུལ་བ་རྣམས་བཤད་པའི་སློབ་མ་རང་ལས་མཁས་པར་གྲགས་པའི་སློབ་མའི་གཙོ་བོ་བཞི་བྱུང་བའི་ཚད་མ་རང་བས་མཁས་