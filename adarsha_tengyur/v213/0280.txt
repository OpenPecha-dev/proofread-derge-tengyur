དཔག །གཞན་དོན་རྗེས་དཔག །གཞན་སེལ་དཔེ་དང་། ལྟག་ཆོད་བརྟག་པ་སྟེ་དྲུག་ཏུ་བསྡུས་ནས་སྟོན་པ་ཚད་མའི་མདོ་ལྟ་བུའམ། དེའི་དགོངས་འགྲེལ་རབ་ཏུ་བྱེད་པ་སྡེ་བདུན་ལྟ་བུའམ། བརྟག་པ་སྡེ་བདུན་ནམ། གྲུབ་པ་སྡེ་བརྒྱད་དམ། རྗེས་འབྲེལ་བདུན་ལ་སོགས་པའོ། །དེ་ལ་རབ་ཏུ་
བྱེད་པ་སྡེ་བདུན་ནི། གཙོ་བོ་ལུས་ལྟ་བུའི་བསྟན་བཅོས་གསུམ་དང་། གྱེས་པ་ཡན་ལག་དང་འདྲ་བའི་བསྟན་བཅོས་བཞིའོ། །དང་པོ་ལ་གང་ཟག་དབང་པོ་རྣོ་འབྲིང་རྟུལ་གསུམ་གྱིས་ཡང་དག་པའི་ཤེས་པ་བདེ་བླག་ཏུ་རྟོགས་པར་བྱེད་པའི་ཐབས་སྟོན་པའི་བསྟན་བཅོས་ནི་རིམ་པ་བཞིན་དུ་རིགས་
པའི་ཐིགས་པའི་རབ་ཏུ་བྱེད་པ་དང་། ཚད་མ་རྣམ་པར་ངེས་པ་དང་། རྒྱས་པའི་བསྟན་བཅོས་ཚད་མ་རྣམ་འགྲེལ་ཏེ་གསུམ་མོ། །དེའི་དང་པོ་ནི་དབང་པོ་རབ་མགོ་སྨོས་པ་ཙམ་གྱིས་དོན་རྟོགས་པའི་དབང་དུ་བྱས་ནས་རང་ལུགས་སྙིང་པོ་ཙམ་མ་གཏོགས་གཞན་སུན་འབྱིན་ལ་སོགས་པ་མེད་པའི་
རིགས་པའི་ཐིགས་པའི་རབ་ཏུ་བྱེད་པ་ལེའུ་གསུམ་པའི་བདག་ཉིད་ཅན་ཏེ། དེ་འདྲ་ལེའུ་དང་པོ་མངོན་གྱུར་རྟོགས་པར་བྱེད་པའི་ཐབས་ཏེ། དེ་ལའང་དབང་པོའི་ཤེས་པའམ་མངོན་སུམ་དང་། དེ་བཞིན་དུ་ཡིད་ཀྱི་ཤེས་པ་དང་། རང་རིག་པ་དང་། རྣལ་འབྱོར་པའི་ཤེས་པའམ་མངོན་སུམ་སྟེ་
བཞིའི་སྒོ་ནས་གཏན་ལ་འབེབས་ཤིང་། དེའི་ཡུལ་ནི་རང་གི་མཚན་ཉིད་དེ། ཇི་སྐད་དུ། ཡང་དག་པའི་ཤེས་པ་ནི་སྐྱེས་བུའི་དོན་ཐམས་ཅད་འགྲུབ་པའི་སྔོན་དུ་འགྲོ་བ་ཅན་ཡིན་པས་དེ་བསྟན་ཏོ། །ཡང་དག་པའི་ཤེས་པ་ནི་རྣམ་པ་གཉིས་ཏེ་ཞེས་སོགས་མངོན་སུམ་གྱི་ལེའུ་དང་། ལེའུ་
གཉིས་པ་ལྐོག་གྱུར་གྱི་འཇལ་བྱེད་སྒྲུབ་བྱེད་དང་དངོས་སྟོབས་རྗེས་དཔག་གི་རྟེན། འབྲས་བུའི་དང་རང་བཞིན་དང་མ་དམིགས་པའི་གཏན་ཚིགས་གསུམ་སྟེ། ཇི་སྐད་དུ། དེ་ལ་རང་གི་དོན་གྱི་རྗེས་སུ་དཔག་པར་བྱ་བ་ལ་ཚུལ་གསུམ་པའི་རྟགས་ལས་ཤེས་པ་གང་ཡིན་པའོ་ཞེས་སོགས་རང་གི་དོན་གྱི་
རྗེས་སུ་དཔག་པའི་ལེའུ་དང་། ལེའུ་གསུམ་པ་གཞན་རྗེས་སུ་འཛིན་པའི་ཡན་ལག་ལ་གཞན་གྱི་དོན་རྗེས་སུ་དཔག་པའི་རྟགས་བརྗོད་པ་སྟེ། རྒྱུ་ལ་འབྲས་བུ་བཏགས་པའི་ཕྱིར་རོ་ཞེས་སོགས་གཞན་དོན་རྗེས་སུ་དཔག་པའི་ལེའུ་རྣམས་སོ། །འབྲིང་རྣམ་པར་ངེས་པ་ལ་ཡང་ལེའུ་གསུམ་གྱི་