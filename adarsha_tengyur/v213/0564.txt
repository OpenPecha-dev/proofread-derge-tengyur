ལྷང་ངེར་ལྡིར་བ་གང་ལ། དཀར་པོའི་ཕྱོགས་སུ་མངོན་པར་འདུན་པའི་ལྷ་དང་མིར་བཅས་པའི་མདོངས་མཐའ་རྣམས་ནི་ཀུན་ནས་དགའ་བའི་སྒྲོ་གཤོག་ཟླུམ་པོར་ཕུབ་པའི་གར་སྟབས་སྟོང་དུ་བསྒྱུར་བས་བྲེལ་བར་བགྱིད་པ་དེ་ཉིད་ཡོད་དོ། །དེ་ལྟ་བུའི་གནས་དེ་ན་ཡོད་པའི་གཙུག་ལག་ཁང་བསམ་གྲུབ་མཐོང་
གྲོལ་ཞེས་བྱ་བ་གང་ཞིག་ལེགས་པར་བལྟས་ན་འཕགས་ཡུལ་རྡོ་རྗེའི་གདན་གྱི་དྲིའི་གཙང་ཁང་ཆེན་པོ་ཡང་འདི་ལས་ལྷག་པ་ཅི་ཞིག་སྙམ་པ་དེ་ཉིད་ཡོད་དེ། དེའང་རྣམ་པ་ནི་ཇི་ལྟ་བུ་ཞེ་ན། ལྷའི་བཟོ་བོ་ལས་སྣ་ཚོགས་པའི་ལག་པའི་ཟློས་གར་གྱིས་རིན་པོ་ཆེ་པདྨ་རཱ་གའི་ཕ་གུ་བརྩེགས་པ་ལས་བྱས་པ་ལྟ་
བུའི་སྟེགས་བུ་དང་། བ་གམ་དང་། མངའ་ཡབ་དང་། ལན་ཀན་དང་། སྒོ་དང་། སྒོ་ཁང་དང་། རྟ་བབས་རྣམས་ཀྱིས་མཛེས་པར་བྱས་པ། བཻ་ཌཱུཪྻ་མཐིང་གའི་ཆུ་གཏེར་ཆེན་པོ་བསྐྱིལ་བ་ལྟ་བུའི་ཁྱམས་ཀྱི་དཀྱིལ་འཁོར་སྔོ་ཞིང་དངས་པ་ལ་བརྟན་པའི་ཀ་བ་བརྒྱ་ཕྲག་གཅིག་གིས་བཏེག་པའི་གདུང་དང་། གདུང་
ཕྲན་དང་སྤང་ལེབ་རྣམས་ལེགས་པར་བཀོད་པ། ལོགས་ཐམས་ཅད་ནས་མི་མཉམ་པ་མེད་པར་ཤིན་ཏུ་མཐོ་ཞིང་ཟུར་བཞི་དང་ལྡན་པ། བཙོ་མ་གསེར་གྱི་རང་བཞིན་ལས་གྲུབ་པའི་རྒྱ་ཕུབ་དང་ཏོག་དང་། རྒྱལ་མཚན་དང་ནམ་མཁའ་ལྡིང་དང་མེ་ལོང་དང་ཡིད་བཞིན་གྱི་ནོར་བུ་རྣམས་ལས་ཤིན་ཏུ་འབར་བའི་འོད་
ཟེར་གྱི་དྲ་བ་རིང་དུ་འཕྲོ་བ། ཆུ་སྲིན་ཀུམྦྷི་རའི་མཆེ་བའི་ཕྲག་ནས་ཉེ་བར་འཐོན་པའི་རིན་པོ་ཆེའི་དཔྱངས་ཐག་ལ་འཁྱུད་ནས་ཤིན་ཏུ་སྙན་པའི་སྒྲ་འབྱིན་པར་བྱེད་པའི་གཡེར་ཀའི་ཕྲེང་བ་དང་དྲིལ་བུ་དང་ཟླ་བ་རླུང་གིས་བསྐྱོད་པ་རྣམས་ཀྱིས་ཕྱོགས་ཐམས་ཅད་ནས་མཛེས་པར་དཔྱངས་པ། ཕྱི་རོལ་དུ་ནཱི་ལོཏྤ་ལ་དང་
པུནྜ་རཱི་ཀ་དང་བནྡྷུ་ཛཱི་བ་ཀའི་ཁ་དོག་ཅན་གྱི་ཁང་པ་དང་། ཁང་ཕྲན་དང་། དྲིའི་གཙང་ཁང་དང་། རིག་སྔགས་འཆར་བ་རྣམས་ཀྱི་སྒྲུབ་ཁང་དམ་པ་དག་གིས་ཀུན་ནས་བསྐོར་བའི་དབུས་སུ་དཔེར་ན་རིན་པོ་ཆེ་པདྨ་རཱ་གའི་མཆོད་སྡོང་དང་། ཐུན་མཚམས་ཀྱི་སྤྲིན་དང་། པདྨ་དམར་པོའི་ནགས་ཚལ་དང་། བྱི་རུའི་
ལྷུན་པོ་རྣམས་ལི་སླར་ཡང་ཉི་མ་འཆར་ཀའི་འོད་ཟེར་གྱི་ཕུང་པོས་ལན་སྟོང་དུ་དཀྲིས་པ་བཞིན་དུ་ལྷམ་མེར་འབར་བ། ནང་ན་དེ་བཞིན་གཤེགས་པ་སྲས་དང་བཅས་པའི་སྐུ་བརྙན་ལུགས་སུ་བླུགས་པ་དང་། འབུར་དུ་བཞེངས་པ་དང་། རི་མོར་བྲིས་པ་དང་། གླེགས་བམ་གྱི་ཚོགས་གྲངས་མེད་པ་རྣམས་