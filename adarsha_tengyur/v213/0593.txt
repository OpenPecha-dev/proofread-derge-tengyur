གྲགས་པའི་ཟླ་འོད་རྣམ་པར་གསལ་བ་ཀརྨ་པཀྴི་འཁྲུངས་པ། གཉིས་ཀ་ནས་ལོ་ལྔ་བརྒྱ་དང་སོ་གསུམ་འདས་སོ། །ཆུ་སྟག་ལ་མི་ནས་མིའི་སྐྱེ་བ་ཉི་ཤུ་རྩ་ལྔ་ལ་བར་མ་ཆད་དུ་འཇམ་པའི་དབྱངས་ཀྱིས་རྗེས་སུ་བཟུང་ནས། ཕྱི་དང་ནང་གི་རིག་པའི་གཞུང་ལུགས་རྒྱ་མཚོའི་ཕ་རོལ་དུ་སོན་
ཅིང་། ཡང་དག་པར་སྨྲ་བའི་དབང་ཕྱུག་ཆེན་པོ་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོ་དེ་ཉིད་འཛམ་གླིང་དམ་པའི་ཆོས་ཀྱི་སྣང་བྱེད་དུ་འཁྲུངས་ནས་དགུང་ལོ་ལྔ་བཅུ་རྩ་གཅིག་ལོན་པ་ན། འཕགས་ཡུལ་རྡོ་རྗེ་གདན་ནས་དཔག་ཚད་བཅུ་དྲུག་བགྲོད་པ་མང་ཡུལ་སྐྱིད་གྲོང་གི་འཕགས་པ་ཝ་ཏིའི་གཙུག་ལག་ཁང་དང་
འདབ་འབྱོར་བའི་གནས་སུ། རྒྱ་གར་ལྷོ་ཕྱོགས་ཀྱི་ཆ་ནས་འོངས་པ་དབང་ཕྱུག་ཚངས་པའི་རྗེས་སུ་འབྲང་བའི་མུ་སྟེགས་གྱི་སྟོན་པ་འཕྲོག་བྱེད་དགའ་བ་ལ་སོགས་པ་རིག་པའི་གཙུག་ལག་མང་པོའི་མཐར་སོན་ནས། སངས་རྒྱས་བཅོམ་ལྡན་འདས་ཀྱི་གྲུབ་བའི་མཐའ་ཐམས་ཅད་ལ་རྣམ་པར་སྡང་
ཡང་། མཁས་པ་གཞན་གྱིས་ཕམ་པར་བྱ་བར་མ་ནུས་པའི་རྒོལ་བ་ངན་པ་དྲུག་ཡང་དག་པའི་ལུང་དང་རིགས་པས་སུན་ཕྱུང་སྟེ་རང་གི་བསྟན་པ་ལ་བཅུག་ནས། བཅོམ་ལྡན་འདས་ཀྱི་བསྟན་པ་ལ་ངན་སྨྲས་ཀྱི་རྨ་མེད་པར་མཛད་ནས་བགྲང་བྱ་ལྔ་བརྒྱ་དང་ལྔ་སྔོན་དུ་འདས་སོ། །ཤིང་མོ་ལུག་གི་ལོ་ལ་
འཕགས་པ་མཆོག་གི་ཡོན་ཏན་གྱི་རྩལ་ཡོངས་སུ་རྫོགས་ཤིང་ཁམས་གསུམ་འགྲོ་བའི་མགོན་པོར་གྱུར་པ་བློ་གྲོས་རྒྱལ་མཚན་དཔལ་བཟང་པོ་ཞེས་པ་གང་གི་ཐུགས་རྗེ་རྣམ་པར་ཡངས་པའི་ཕྲིན་ལས་ཀྱི་གདུགས་དཀར་པོ་ཐུར་མ་བརྒྱ་པ་གཅིག་གིས་ཤར་ཕྱོགས་ཀྱི་རྒྱ་མཚོའི་
མཐར་ཐུག་པ་ཡོངས་སུ་ཁྱབ་པའི་བདག་ཉིད་ཆེན་པོ་དེ། སྟག་སྟེ་རླུང་ཁུང་དུ་འཁྲུངས་ནས་དགུང་ལོ་བཅུ་དགུ་པ་ཆུ་མོ་གླང་གི་ལོ་ལ་སྟོབས་ཀྱི་འཁོར་ལོས་སྒྱུར་བ་ཤར་ཕྱོགས་གོང་མ་ཆེན་པོའི་རིགས་ཀྱི་ཅོད་པ་ན་གཅིག་པུར་མངའ་གསོལ་ཏེ་གསང་ཆེན་རྡོ་རྗེ་ཐེག་པའི་ལམ་
གྱི་རྩ་བ་དབང་བསྐུར་བ་ལེགས་པར་མནོས་ཤིང་། དབང་ཡོན་དུ་བོད་ཀྱི་ཆོལ་ཁ་གསུམ་ལ་སོགས་པ་ཕུལ་ནས་བོད་ཁམས་ཡོངས་ཀྱི་བདག་པོ་དཔལ་ས་སྐྱ་པར་གྱུར་ནས་བགྲང་བྱ་བཞི་བརྒྱ་དང་གྱ་བཞི་བརྒལ་ལོ། །ཆུ་ཕོ་སྟག་གི་ལོ་ལ་གསུང་རབ་ཀུན་གྱི་བཞེད་དོན་འདབ་མ་བརྒྱ་