ཞིག་རྒྱལ་བའི་བསྟན་པ་འབའ་ཞིག་གི། །དབང་བྱས་རྣམ་གཡེང་མེད་ཡིད་ཅན་གྱིས་བཤད། །ཐར་བ་ཐོབ་པའི་ལམ་དང་རྗེས་མཐུན་པ། །དེ་ཡང་དྲང་སྲོང་བཀའ་བཞིན་སྤྱི་བོས་བླངས། །ཞེས་སོ། །གཉིས་པ་ངེས་པའི་ཚིག་ནི། འཆི་བ་མེད་པའི་སེང་གེས། ནི་རྡེ་ཤ་གྲནྠ་ཡོཿ ཤཱསྟྲ་ཞེས་
བཤད་ཅིང་། དེ་ལ་ཤཱ་ས་ན་འཆོས་པ། ཏྲ་ཡའམ་ཏཱ་ར་ཎ་སྐྱོབ་བ། དེ་གཉིས་བསྡུས་པ་ལ་ཤཱསྟྲ་ཞེས་འབྱུང་སྟེ། གདུལ་བྱ་རྣམས་ཀྱི་རྒྱུད་ཉོན་མོངས་པ་དུག་གསུམ་ལས་བསླབ་པ་སུམ་ལྡན་དུ་འཆོས་པ་དང་། ངན་འགྲོ་དང་སྲིད་པའི་སྡུག་བསྔལ་ལས་སྐྱོབ་པའི་ཕྱིར་བསྟན་བཅོས་སོ། །
དེ་ལྟར་ཡང་རྣམ་བཤད་རིགས་པ། ཉོན་མོངས་དགྲ་རྣམས་མ་ལུས་འཆོས་པ་དང་། །ངན་འགྲོའི་སྲིད་པས་སྐྱོབ་པ་གང་ཡིན་པ། །འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། །གཉིས་པོ་འདི་དག་གཞན་གྱི་ལུགས་ལ་མེད། །ཅེས་སོ། །དེས་ན་འཆོས་པ་དང་སྐྱོབ་པར་བྱེད་པའི་
ཡོན་ཏན་དང་ལྡན་པའི་ཕྱིར་ངེས་པའི་ཚིག་དེ་ནི་སངས་རྒྱས་ཀྱི་བཀའ་ལའང་བཤད་དུ་ཡོད་དེ། དེ་ཉིད་ལས། དེ་ལྟ་བས་ན་སངས་རྒྱས་ཀྱི་གསུང་ཁོ་ན་དོན་དོན་དམ་པར་བསྟན་བཅོས་ཡིན་པས་འཆོས་པ་དང་སྐྱོབ་པའི་ཡོན་ཏན་གྱི་ཕྱིར་ཡང་དོན་དུ་བཟུང་བ་ལ་འབད་པ་དང་ལྡན་པར་བྱའོ་
ཞེས་གསུངས་སོ། །གསུམ་པ་རབ་ཏུ་དབྱེ་བ་ནི། བྱེད་པ་ལས་ཀྱི་སྒོ་ནས་དབྱེ་བ། བརྗོད་བྱ་དོན་གྱི་སྒོ་ནས་དབྱེ་བ། བཤད་བྱ་བཀའི་སྒོ་ནས་དབྱེ་བ་སྟེ་གསུམ་མོ། །དང་པོ་བྱེད་པ་ལས་ཀྱི་སྒོ་ནས་དབྱེ་བ་ལའང་། བཀའ་རྒྱ་ཆེན་པོ་སྡུད་པའི་བསྟན་བཅོས་དང་། ཟབ་མོ་རྣམ་པར་
འབྱེད་པའི་བསྟན་བཅོས་དང་། འཁྲུགས་པ་གོ་རིམས་སུ་བསྡེབས་པའི་བསྟན་བཅོས་དང་གསུམ་སྟེ། དེ་དག་དཔེར་མཚོན་ན་དང་པོ་ནི་འདུལ་བ་མདོ་རྩ་འམ་ཐེག་པ་ཆེན་པོ་མདོ་སྡེ་རྒྱན་ལྟ་བུའོ། །གཉིས་པ་ནི་མངོན་པར་རྟོགས་པའི་རྒྱན་ནམ་དབུ་མ་རྩ་བའི་ཤེས་རབ་ལྟ་བུའོ། །གསུམ་
པ་ནི་བསླབ་པ་ཀུན་ལས་བཏུས་པའམ་མདོ་སྡེ་རྒྱན་ནམ་སྐྱེས་པའི་རབས་ལྟ་བུའོ། །གཉིས་པ་བརྗོད་བྱ་བཀའི་སྒོ་ནས་དབྱེ་བ་ལ་གསུམ་ལས། ཤེས་བྱ་ཇི་ལྟ་བ་སྟོན་པའི་བསྟན་བཅོས་དང་། ཇི་སྙེད་པ་སྟོན་པའི་བསྟན་བཅོས་དང་། ཐར་པ་དང་ཐམས་ཅད་མཁྱེན་པའི་ལམ་སྟོན་པའི་