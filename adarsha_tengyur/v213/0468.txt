མཁྱེན་པ་རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་སྟེ། དེ་ཉིད་གང་ལ་བརྟེན་ནས་མཐར་ཕྱིན་པར་གྱུར་པའི་སྔོན་གྱི་སྐྱེས་བུ་ཆེན་པོ་ཇི་སྙེད་ཅིག་བྱོན་པ་ཐམས་ཅད་ཀྱི་བགྲོད་པ་གཅིག་པའི་ལམ་ཐམས་ཅད་ཀྱི་དང་པོར་གྱུར་པ་ནི་སྦྱིན་པའི་ཕ་རོལ་ཏུ་ཕྱིན་པ་ཉིད་དེ། སྐྱེས་པ་རབས་
ཀྱི་གླེང་གཞིའི་མདོ་ལས། བདག་གིས་སངས་རྒྱས་བྱེད་པའི་ཆོས། །གང་དང་དེ་རུ་བཙལ་བྱས་པ། །སྟེང་དང་འོག་དང་ཕྱོགས་བཅུ་དང་། །ཆོས་ཀྱི་དབྱིངས་ཀྱི་བར་དུའོ། །དེ་ཚེ་བཙལ་བ་ན་ནི་མཐོང་། །དང་པོར་སྦྱིན་པའི་ཕ་རོལ་ཕྱིན། །སྔོན་གྱི་སྐྱེས་བུ་ཆེན་པོ་ཡི། །ལམ་ནི་ཕ་རོལ་
ཕྱིན་རྗེས་འགྲོ། །འདི་ནི་རེ་ཞིག་ཁྱོད་ཀྱིས་ཀྱང་། །བརྟན་པོར་བྱས་ནས་བཟུང་བར་གྱིས། །གལ་ཏེ་བྱང་ཆུབ་ཐོབ་འདོད་ན། །སྦྱིན་པའི་ཕ་རོལ་ཕྱིན་པར་གྱིས། །ཞེས་གསུངས་ཤིང་གནས་སྐབས་ཐམས་ཅད་དུ་ཡང་སྙིང་པོས་རྣམ་པར་དབེན་པའི་ནོར་ལས་སྙིང་པོ་དམ་པ་བླངས་པར་
འགྱུར་བ་དང་། མཛའ་བཤེས་དང་། ཉེ་དུ་དང་། དགྲ་དང་ཆོམ་རྐུན་ལ་སོགས་པས་གཙེ་བར་མི་འགྱུར་བ་དང་། མངོན་པར་འདོད་པ་དང་སེར་སྣའི་ཉོན་མོངས་པ་རྣམས་ཀྱིས་བདག་ཟིལ་གྱིས་གནོན་པར་མི་འགྱུར་བ་དང་། སོག་སྲུང་ལ་སོགས་པ་འཁོར་བའི་སྡུག་བསྔལ་གྱི་ལམ་
ལས་འདའ་བར་བྱེད་པའི་བཞོན་པ་བདེ་བ་ཉིད་དུ་འགྱུར་བ་དང་། ཡོན་ཏན་གྱི་ཚོགས་དང་གྲགས་པ་དཀར་པོ་ཡང་རྣམ་པར་འཕེལ་བར་འགྱུར་བ་དང་། སྐྱེ་བ་ནས་སྐྱེ་བར་ལོངས་སྤྱོད་འཛད་པ་མེད་པའི་གཏེར་ལ་སྤྱོད་པའི་རྒྱུར་འགྱུར་བ་དང་། མཐོ་རིས་ཀྱི་ཡོན་ཏན་བདུན་དང་ལྡན་པར་
འགྱུར་བ་དང་། དབང་ཕྱུག་ཕུན་སུམ་ཚོགས་པ་ཐོབ་པ་འགྱུར་བ་སྟེ། ཀོ་ས་ལའི་སྐྱེས་པའི་རབས་ལས། སྦྱིན་པ་ཞེས་བྱ་གཏེར་ཆེན་རྗེས་འགྲོ་རྐུམ་པོ་ལ་སོགས་ཐུམ་མོང་མིན། །སྦྱིན་པ་འདོད་དང་སེར་སྣའི་སྐྱོན་གྱིས་རྡུལ་ཅན་སེམས་ནི་སྦྱོང་བར་བྱེད། །སྦྱིན་པས་འཁོར་བའི་
ལམ་བགྲོད་ངལ་བ་མེད་པ་བཞོན་པ་བདེ་བ་ཡིན། །སྦྱིན་པས་བདེ་བ་མང་པོ་འགྲུབ་ཅིང་གྲོགས་པོ་བཟང་པོ་མཆོག་ཡིན་ནོ། །འབྱོར་བ་ཕུན་སུམ་ཚོགས་པའམ་བཀའ་ལུང་ཡོན་ཏན་ནམ། །སུམ་ཅུ་རྩ་གསུམ་ཕོ་བྲང་གནས་སམ་གཟུགས་བཟང་ཡོན་ཏན་ནམ། །གང་ཞིག་འདོད་པ་དེ་དག་