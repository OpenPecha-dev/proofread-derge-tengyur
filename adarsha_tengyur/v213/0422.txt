ཞབས་ཀྱི་པདྨ་ལེགས་པར་བཀོད་དེ། སེམས་ཅན་ཐམས་ཅད་བླ་ན་མེད་པའི་བྱང་ཆུབ་ལ་དགོད་པར་བགྱིའོ་སྙམ་པའི་དགོངས་པ་མངོན་དུ་བཞག་སྟེ། ཉིན་མོར་བྱེད་པའི་དཀྱིལ་འཁོར་གྱི་དཔལ་བཞིན་དུ་གཟི་བརྗིད་ཀྱི་ཕུང་པོ་མངོན་པར་དཀྲིགས་ཏེ་ལྷམ་མེར་བཞུགས་སོ། །དེ་ལྟར་བཞུགས་
པ་དང་། ཆོས་ཀྱི་གཎྜིའི་སྒྲ་ཆེན་པོ་བསྒྲགས་པའི་མོད་ལ། སྡོམ་བརྩོན་མིའི་དབང་ཕྱུག་ཆེན་པོ་རང་གི་མདུན་ན་འདོན་རྣམས་དང་། རྒྱལ་པོའི་སྐུ་སྲུང་བ་དང་། ཉེ་བའི་འཁོར་དང་། ལས་གཉེར་བ་ལ་སོགས་པའི་འཁོར་གྱི་ཚོགས་མང་པོ་དང་ལྷན་ཅིག་ཏུ། སྟོད་མངའ་རིས་ནས་
བརྩམས་ཏེ། སྨད་དར་རྩེ་མདོ་ཡན་གྱི་ཕྱོགས་རིས་མཐའ་དག་ནས། དམ་པའི་ཆོས་ཀྱི་བདུད་རྩི་བཏུང་བའི་ཆེད་དུ་ཉེ་བར་ལྷགས་པའི་བུ་སློབ་ཀྱི་ཚོགས་གནམ་གྱི་སྐར་མ་བཀྲ་བ་ལྟ་བུའི་དབུས་སུ། དཔལ་གྱི་མགུར། དུང་གི་ཚེམས་བར་ནས། འཕྲུལ་གྱི་ལྗགས་བརྐྱང་སྟེ། མདོ་
སྡེ་དང་རྒྱུད་སྡེ་ཟབ་མོ་ཐམས་ཅད་ཀྱི་དོན་གྱི་བཅུད་ཕྱུང་བ། འཇིགས་བྲལ་དཔལ་ལྡན་ཆོས་སྐྱོང་གི་བཞེད་གཞུང་། མཁས་པ་ཐམས་ཅད་ཀྱིས་བགྲོད་པར་བྱ་བའི་འཇུག་ངོགས། བསོད་ནམས་དང་མི་ལྡན་པ་རྣམས་ཀྱིས་རྟོགས་པར་དཀའ་བ། མྱ་ངན་ལས་འདས་པའི་གྲོང་ཁྱེར་
དུ་འགྲོ་བ་རྣམས་ཀྱི་ཐེམ་སྐས། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་སྟོན་པར་བྱེད་པའི་ཏིང་ངེ་འཛིན་གྱི་རང་བཞིན། གསུང་ངག་རིན་པོ་ཆེ་ལ་མ་འབྲས་བུ་དང་བཅས་པའི་གདམས་ངག་གི་ཉམས་ཁྲིད་ཟབ་མོ་སྨིན་རྒྱས་སུ་ལེགས་པར་སྩལ་བའི་ཐོག་མར། སྣང་བ་
གསུམ་གྱི་ཉམས་ཁྲིད་རྒྱས་པར་སྩལ་བ་སྔོན་དུ་བཏང་ནས། མཆུ་ཟླ་བའི་དཀར་ཕྱོགས་ཀྱི་རྫོགས་པ་གསུམ་པའི་ཚེས་བཟང་པོ་ལ། རྗེ་བཙུན་དམིགས་པ་མེད་པའི་ཐུགས་རྗེའི་བདག་ཉིད་ཅན་དེ་ཉིད་ལ། ཐེག་པ་ཆེན་པོའི་རིགས་སུ་སྐྱེས་བའི་སློབ་མའི་ཚོགས་མི་དང་མི་མ་ཡིན་པས་
བསྡུས་པ། སངས་རྒྱས་ཀྱི་ཞིང་གི་རྡུལ་ཕྲ་རབ་ཀྱི་གྲངས་དང་མཉམ་པས་ཀུན་ནས་བསྐོར་ཅིང་མདུན་གྱིས་བལྟས་ཏེ་གནས་པའི་དབུས་སུ། འཕགས་པ་བསྐལ་པ་བཟང་པོ་ལས། བདེ་གཤེགས་སྐྱེ་དབང་འཁོར་ལོས་སྒྱུར་རྒྱལ་ཚེ། །དེ་བཞིན་གཤེགས་པ་ཀུན་དུ་འོད་ཟེར་ལ། །གླིང་བཞི་