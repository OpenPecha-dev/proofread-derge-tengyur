ཆུབ་སེམས་དཔས་འཁོར་རྣམས་ལ་ཁོ་བོ་ཛམྦུའི་གླིང་དུ་འཚང་རྒྱ་བའི་ཕྱིར་འགྲོའོ་ཞེས་གསུངས་པས། དེ་ཐོས་པའི་མོད་ལ་ལྷ་རྣམས་ཤིན་ཏུ་ཡིད་མི་དགའ་བར་གྱུར་ཏེ་སྨྲས་པ། དགའ་ལྡན་གྱི་གནས་འདིར་ཁྱེད་ཀྱིས་བཞུགས་པར་མི་མཛད་ན་སླན་ཆད་སྟེན་པར་འོས་པ་སུ་ཞིག །གཞན་ཡང་ཛམྦུའི་གླིང་ནི་
འོད་སྲུངས་རྫོགས་བྱེད་ལ་སོགས་པའི་རྟོག་གེ་པ་དྲུག་དང་། བྲམ་ཟེ་རྒྱུས་རྒལ་ལ་སོགས་པའི་རྗེས་སུ་སྒྲོག་པ་དྲུག་དང་། རེངས་བྱེད་ཀྱི་བུ་ལྷག་སྤྱོད་ལ་སོགས་པ་སྙོམས་པར་འཇུག་པ་དྲུག་སྟེ། མུ་སྟེགས་ཀྱི་སྟོན་པ་བཅོ་བརྒྱད་ཀྱིས་མ་རུངས་པར་བགྱིས་པས་འདི་ཉིད་དུ་བཞུགས་པར་རིགས་སོ་ཞེས་གསོལ་པ་
དང་། དེ་དག་ལ་བྱང་ཆུབ་སེམས་དཔས་དུང་གཅིག་གི་སྒྲས་རོལ་མོའི་ཆ་བྱད་ཐམས་ཅད་ཟིལ་གྱིས་གནོན་པའི་དཔེ་རྗེས་སུ་བསྟན་ནས། དེ་བཞིན་དུ་ངས་ཀྱང་ཛམྦུའི་གླིང་དུ་སོང་ལ་དེ་དག་ཐམས་ཅད་ཟིལ་གྱིས་མནན་ནས་བདུད་རྩིས་འགྲོ་བ་ཐམས་ཅད་ཚིམ་པར་བྱའོ། ། དེས་ན་ཁོ་བོ་ནི་མའི་མངལ་དུ་ཇི་ལྟ་བུའི་གཟུགས་
ཀྱིས་འགྲོ་བར་བགྱི་ཞེས་གསུངས་པ་དང་། ཚངས་རིས་ཀྱི་ལྷའི་བུ་གཟི་བརྗིད་དམ་པས་བྲམ་ཟེའི་རིག་བྱེད་ལས་འབྱུང་བ་ལྟར་གླང་པོ་ཆེ་དམ་པའི་གཟུགས་ཀྱིས་འཇུག་པར་རིགས་སོ་ཞེས་གསོལ་བ་ལྟར། དེ་ལྟ་བུའི་གཟུགས་ཀྱིས་འཇུག་པར་དགོངས་སོ། །དེ་ནས་བྱང་ཆུབ་སེམས་དཔའ་འཕོ་པའི་དུས་ལ་བབ་པ་
ན། འདོད་པའི་ཁམས་ཀྱི་ལྷའི་གནས་ནས་འོག་མིན་གྱི་མཐར་ཐུག་པར་གནས་པའི་ལྷ་རྣམས་ཀྱིས་རྗེས་སུ་ཐོས་ནས་བྱང་ཆུབ་སེམས་དཔའ་ཛམྦུའི་གླིང་དུ་གཅིག་པུ་གཉིས་སུ་མེད་པར་གཤེགས་སུ་གསོལ་ན། བདག་ཅག་གི་བྱས་པ་མ་ཤེས་བར་འགྱུར་བར་བསམས་ནས། རྒྱལ་ཆེན་རིས་བཞི་པའི་
ལྷ་འབུམ་ཕྲག་བརྒྱད་ཅུ་རྩ་བཞི་དང་། སུམ་ཅུ་རྩ་གསུམ་གྱི་ལྷ་འབུམ་དང་། འཐབ་བྲལ་གྱི་ལྷ་འབུམ་དང་། དགའ་ལྡན་གྱི་ལྷ་འབུམ་དང་། གཞན་འཕྲུལ་དབང་བྱེད་ཀྱི་ལྷ་འབུམ་དང་། བདུད་ཀྱི་རིས་ཀྱི་ལྷ་དྲུག་ཁྲི་དང་། ཚངས་རིས་ཀྱི་ལྷ་དྲུག་ཁྲི་བརྒྱད་སྟོང་དང་། འོག་མིན་གྱི་ལྷ་བརྒྱ་སྟོང་མང་པོ་ཡང་བྱང་ཆུབ་
སེམས་དཔའ་ལྷུམས་སུ་འཇུག་པ་ནས། མྱ་ངན་ལས་འདས་པ་ཆེན་པོ་བསྟན་པའི་བར་དུ་ཕན་པའི་སེམས་དང་དགའ་བའི་སེམས་ཀྱིས་ཞམ་རིང་དུ་འབྲང་ཞིང་རྟག་ཏུ་བསྲུང་བའི་ཕྱིར་ཆས་ཏེ། བྱང་ཆུབ་སེམས་དཔའ་ག་ལ་བ་དེར་ལྷགས་སོ། །དེ་བཞིན་དུ་ཕྱོགས་བཅུའི་ཕྱོགས་རེ་རེ་ནས་ཀྱང་བྱང་ཆུབ་སེམས་དཔའ་