རྐྱལ། རྒལ་བ། གླང་པོ་ཆེའི་གཉར་ཞོན་པ། རྟ་ལ་ཞོན་པ། ཤིང་རྟའི་ཐབས། མངའ་གཞུ་འགྱེད་སྟོབས། རོལ་མོའི་བྱེ་བྲག་བཅོ་བརྒྱད་ནི། གར་མཁན་ནམ་བྲོ་མཁན། གར་རམ་བྲོ། རྔ་བོ་ཆེ། རྫ་རྔ། རྔ། རྫ་རྔ་ཆེན་པོ། འཁར་རྔ། པི་ཝང་རྒྱུད་གཅིག་པ་རྫ་རྔ་ཁ་གཅིག །ལྕགས་
ཀྱི་སོལ་ཁྲོལ། ཁར་དཀྲོལ། པི་ཝང་རྒྱུད་གསུམ་པ། རྔ་མུ་ཀུནྡ། སིལ་སྙན། གླུ་དབྱངས། ཕེག་རྡོབ་པ། རོལ་མོའི་སྒྲ། པི་ཝང་། གླིང་བུ། གླུ་དབྱངས་ཀྱི་ངེས་པ་བདུན་ནི། བར་མ། དྲང་སྲོང་། ས་འཛིན་པ། དྲུག་ལྡན་པ། ལྔ་པ། བློ་གསལ། འཁོར་ཉན། གར་སྟབས་ཀྱི་ཉམས་དགུ་ནི། སྟེགས་པའམ་
སྒེག་པའམ་འཛིན་པ། དཔའ་བོ། མི་སྡུག་པ། དྲག་ཤུལ་ཅན། བཞད་གད། འཇིགས་སུ་རུང་བ། སྙིང་རྗེ་བ། རྔམ་པ། ཞི་བ་སྟེ་དེ་ལ་སོགས་པའི་རྣམ་གྲངས་སྟོན་པར་བྱེད་པའི་བསྟན་བཅོས་རྣམས་དང་། གཞན་ཡང་དུས་འཁོར་བསྡུས་རྒྱུད་ལས། གཡུལ་དུ་ཕམ་པའི་དགྲ་བོ་དག་ནི་གལ་ཏེ་འཕྲལ་
ལ་རྫོང་གི་ནང་དུ་ཞུགས་པར་གྱུར་པ་ན། །ཕྱི་རོལ་དུ་ནི་འཕྲུལ་འཁོར་བྱ་སྟེ་རྒྱུན་ཆད་མེད་པར་རྡོ་དང་མེ་མདའ་རབ་ཏུ་འབེབས་པ་དང་། །རལ་གྲི་ལ་སོགས་གཅོད་པའི་འཕྲུལ་འཁོར་དག་དང་ས་གཞི་གནས་ལ་གུར་དང་གོ་ནི་དབྱེ་བ་ཡིས། །དེ་ཡིས་རྫོང་ནི་ཕྱེ་མར་བྱས་ཏེ་ཉིན་ཞག་ཅུང་ཟད་དག་གིས་འདུག་པ་དེ་ནི་
བསྒྲུབ་པར་བྱ། །ཞེས་ངོ་མཚར་བའི་སྦྱོར་བ་ཐང་རྫོང་གཞིག་པ་རྡོའི་འཕྲུལ་འཁོར། ཆུ་རྫོང་འཇོམས་པ་གྲུའི་འཕྲུལ་འཁོར། རི་རྫོང་འཇོམས་པ་མེའི་འཕྲུལ་འཁོར། རལ་གྲི་འཁོར་བ་གྲི་གུག་གི་འཕྲུལ་འཁོར། རྩེ་མོ་འབྱེད་པ་རླུང་གི་འཕྲུལ་འཁོར། རྩིག་པ་འཇིག་པ་གུར་གྱི་འཕྲུལ་འཁོར། གོ་
ཆ་འཇིག་པ་ལྕགས་མདའི་འཕྲུལ་འཁོར་རྣམས་དང་། རང་ཕྱོགས་སྲུང་བ་རལ་གྲིའི་འཕྲུལ་འཁོར། རྒྱལ་རིགས་འཐབ་པ་ཤིང་རྟའི་ཚད། ལྟད་མོ་ལ་འགྲོ་བའི་དོན་དུ་ཁང་བཟང་གི་མཚན་ཉིད། དགའ་སྟོན་གྱི་དོན་དུ་ཕྱོགས་ཀྱི་མཚན་ཉིད། ལྡུམ་ར་བཅུ་པའི་དོན་དུ་ཆུ་འདྲེན་པའི་འཕྲུལ་འཁོར་སོགས་
དུས་ཀྱི་འཁོར་ལོ་ལས་གསུངས་པ་དང་། གཞན་ཡང་མི་དཔྱད་རྟ་དཔྱད་ཐོར་བུར་འདུག་པ་རྣམས་སྟོན་པར་བྱེད་པའི་བསྟན་བཅོས་ལོགས་སུ་མེད་ནའང་མདོ་དང་རྒྱུད་ཀྱི་འགྲེལ་པ་རྣམས་ཀྱི་གསེབ་ཚག་ནས་ཅི་རིགས་པར་འབྱུང་བ་ལྟ་བུའོ། །གཉིས་པ་གཞན་རྗེས་སུ་འཛིན་པར་བྱེད་པ་རིག་པའི་གནས་གཉིས་