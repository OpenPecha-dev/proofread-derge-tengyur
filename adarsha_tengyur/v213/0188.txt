དཔལ་དང་ཀུན་སྤངས་གྲགས་པའི་མཚན། །བྱང་ཆུབ་རྩེ་མོ་བོ་དོང་གྲགས་རྒྱལ་མཚན། །སྣར་ཐང་སཾ་གྷ་ཤྲཱི་དང་སྐྱབས་མཆོག་དཔལ། །ཤེས་རབ་རིན་ཆེན་འགོས་ལོ་གཞོན་ནུ་དཔལ། །རིན་ཆེན་ཆོས་རྒྱལ་བསོད་ནམས་རྒྱ་མཚོ་དང་། །ཆོས་སྐྱོང་བཟང་པོ་ཏཱ་ར་ནཱ་ཐ་དང་། །
ངག་དབང་ཕུན་ཚོགས་ལ་སོགས་སྐད་གཉིས་སྨྲ། [ལོ་ཆེན།] མང་པོས་བཀའ་དང་བསྟན་བཅོས་འདི་སྙེད་ཅིག །བསྒྱུར་དང་བཤད་པས་གཏན་ལ་ཕབ་པར་མཛད། [ཆོས་འཁོར་སྒང་།] །ཅེས་སོ། །དེ་ལྟར་ [ཆག་ལོ།] འཕགས་པའི་ཡུལ་གྱི་པཎྜི་ཏ་ཆེན་པོ་དང་། [ཞ་ལུ།] སྤྲུལ་པའི་ལོ་ཙཱ་བ་ཆེན་
པོ་ཇི་སྙེད་བྱོན་པ་རྣམས་ལས་ཉེ་བར་བརྒྱུད་པའི་བཀའ་སྲོལ་དྲི་མ་མེད་པ་རྣམས་ལེགས་པར་བཟུང་ནས། ངོ་མཚར་མཁས་པ་ལ་འོས་པའི་ཕྲིན་ལས་རྣམ་པ་གསུམ་གྱིས་ཛམྦུའི་གླིང་གི་བྱང་ཕྱོགས་ཀྱི་འཛིན་མའི་དཀྱིལ་འཁོར་ཆེན་པོ་ལུས་པ་མེད་པར་སྣང་བར་བྱེད་པའི་བོད་ཡུལ་བསྟན་
པའི་སྒྲོན་མེ་ཆེན་པོ་རྣམས་ཀྱི་ལུགས་སྲོལ་བཀའ་རྫོགས་ལ་སོགས་པ་ཇི་ལྟར་བྱུང་བ་ལ། བཀའ་གདམས་པ་ནི། ལྷ་ཆོས་བདུན་ལྡན་གྱི་བསྟན་པའི་བདག་པོ་མཉམ་མེད་ཇོ་བོ་ཆེན་པོ་དཔལ་ལྡན་མར་མེ་མཛད་ཀྱིས་གསལ་བར་ཕྱེ་བའི་སྲོལ་ཏེ། དེའང་ཐེག་པ་གསུམ་གྱི་བཀའ་
མ་ལུས་པ་གང་ཟག་གཅིག་མངོན་པར་རྫོགས་པར་འཚང་རྒྱ་བའི་ཆ་རྐྱེན་དུ་ཡང་དག་པར་གདམས་པས་སམ། རྒྱལ་བའི་བཀའ་མཐའ་དག་ཉམས་སུ་བསྟར་བར་བྱ་བའི་གདམས་ངག་ཏུ་ལེགས་པར་རྟོགས་པས་དེ་སྐད་དུ་གྲགས་ཤིང་། དེའང་ཇོ་བོ་ཉིད་ཀྱིས་གཞན་ལ་རྗེས་སུ་གདམས་
ཤིང་བྱིན་གྱིས་བརླབས་པ་ལས་སྐྱེས་བའི་སློབ་མ་རྒྱ་གར་དང་། བལ་བོད་རྣམས་སུ་དཔག་ཏུ་མེད་པ་བྱོན་པ་ལས། ཇོ་བོ་རང་དང་མཁྱེན་པ་མཉམ་ཞིང་དབུ་དང་སྤྱན་དང་ཕྱག་གཡས་པ་དང་ཕྱག་གཡོན་པ་ལྟ་བུའི་སྲས་ཀྱི་ཐུ་བོ་རྣམས་ནི་པཎྜི་ཏ་པི་ཏོ་བ་དང་། རཏྣཱ་ཀ་ར་དང་། སའི་
སྙིང་པོ་དང་། བཤེས་གཉེན་གསང་བ་དང་། དབུ་མ་སེང་གེ་འམ་དྷརྨཱ་ཀ་ར་མ་ཏི་ལ་སོགས་པ་དང་། བོད་ན་མངའ་རིས་སྟོད་དུ་ལྷ་བཙུན་བྱང་ཆུབ་འོད་དང་། ལོ་ཆེན་རིན་ཆེན་བཟང་པོ་དང་། ནག་ཚོ་ཚུལ་ཁྲིམས་རྒྱལ་བ་དང་། རྨ་དགེ་བའི་བློ་གྲོས་ལ་སོགས་པ་དང་།