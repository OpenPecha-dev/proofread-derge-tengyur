ཁང་ཚན་བཅོ་བརྒྱད་ཀྱི་དགེ་འདུན་རྣམས་ལ་མང་ཇ་རྟེན་བཞག་པ་ལ་སོགས་པ་མཛད་དོ། །ཁྱད་པར་དཔལ་ཨེ་ཝཾ་ཆོས་ལྡན་ལ་བསྔགས་པ་ཌཱཀའི་རྣམ་པར་བཞད་པའི་གླིང་བུ་ལས། ཆོས་ཀྱི་དུང་དང་རྔ་ཆེན་གཎྜཱི་སྒྲ། །སྤྲིན་ཆེན་འབྲུག་གི་གད་རྒྱངས་ལས་ལྷག་
པས། །ཚུལ་བཞིན་མགྲོན་གཉེར་ངུར་སྨྲིག་འཛིན་པའི་དཔུང་། །ལི་ཁྲིའི་ཆུ་གཏེར་གཡོ་བའི་རྦ་ཀློང་བཞིན། །འདུས་པ་རྒྱ་མཚོའི་སྣམ་སྦྱར་འཕགས་པའི་གོས། །གུར་གུམ་གཞོན་ནུའི་ཚོན་གྱིས་ནམ་མཁའི་ཁམས། །སིནྡྷཱུ་ཝཱ་ར་ལི་འཁྲིའི་རྡུལ་ཚོགས་ལྟར། །དམར་
སེར་འོད་ཀྱི་དཀྱིལ་འཁོར་རྒྱ་མཚོའི་དབུས། །ཞེས་བསྔགས་པའི་དོན་དང་མཐུན་པར་ཨེ་ཝཾ་གཙུག་ལག་ཁང་ཆེན་པོ་ཉིད་དུ་སེམས་ཅན་རྒྱ་མཚོའི་ཚོགས་ཀྱི་མགོན་དང་སྐྱབས་དང་དཔུང་གཉེན་དུ་བཞུགས་ནས། སངས་རྒྱས་བཅོམ་ལྡན་འདས་ཀྱི་བསྟན་པའི་རྩ་ལག་ཏུ་གྱུར་པ། སུམ་
ལྡན་རྡོ་རྗེ་འཛིན་པའི་དགེ་སློང་གི་དགེ་འདུན་ངུར་སྨྲིག་གོས་ཀྱིས་མཛེས་པར་བྱས་པའི་ཚོགས་སྟོང་ཕྲག་ཕྱེད་གཉིས་སུ་ལྡང་བ་ཐམས་ཅད་ཟླ་བ་གཅིག་དང་ཞག་བཞིའི་བར་དུ་བསྙེན་བཀུར་ཡང་དག་པར་བགྱིས་ཏེ། རྣལ་འབྱོར་རྒྱུད་ཀྱི་ནང་གསེས་ཆ་མཐུན་གྱི་རྒྱུད་ཀྱི་ཁོངས་སུ་
གཏོགས་པ། དཔལ་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ཀྱིས་དངོས་སུ་བསྟན་པར་བྱ་བའི་གཙོ་བོ་ཀུན་རིག་རྩ་བའི་ལྷ་སུམ་ཅུ་རྩ་འདུན་མགྲོན་ཐབས་ཀྱི་ལྷ་དང་བཅས་པའི་དཀྱིལ་འཁོར་གྱི་ཆོ་ག་རྒྱས་པ། རྗེ་བཙུན་རྡོ་རྗེ་འཆང་གིས་མཛད་པའི་ཡིག་ཆ་སྒྲིབ་པ་རྣམ་སེལ་དང་
གཞན་ཕན་མཐའ་ཡས་ཇི་ལྟ་བ་བཞིན་གྱི་སྒྲུབ་མཆོད་དུ་བཙུགས་ཏེ། གྲྭ་པ་རེ་ལ་གསེར་ཞོ་རེ་འགྱེད་པ་ཉིན་གཅིག་གོ། །གྲྭ་པ་བཞི་རེ་ལ་དངུལ་ཞོ་ཕྱེད་དང་གཉིས་རེ་འབྱེད་པ་ཉིན་ཉི་ཤུ་རྩ་བཞིའོ། །གྲྭ་པ་བཞི་རེ་ལ་གཞུང་ཇ་བར་ཁག་རེ་འགྱེད་པ་ཉིན་གསུམ་མོ། །གྲྭ་པ་བཅུ་རེ་ལ་
ཇ་ནག་པོ་བར་ཁག་རེ་འགྱེད་པ་ཉིན་གཅིག་གོ། །གྲྭ་པ་བཞི་རེ་ལ་མ་ཧཉྩི་ཡུག་རེ་འགྱེད་པ་ཉིན་བཞིའོ། །གྲྭ་པ་རེ་རེ་ལ་མཛོད་དར་ལེགས་པ་རེ་འགྱེད་པ་ཉིན་གཅིག་སྟེ། དེ་ལྟར་ཉིན་སུམ་ཅུ་རྩ་བཞི་རྫོགས་པ་དང་། དེའི་མཚམས་ནས་འདིའི་མདུན་ན་འདོན་ལ་སོགས་པའི་སྐུ་འཁོར་དུ་