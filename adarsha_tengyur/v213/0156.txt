སུམ་བསྟན་ནོ། །དེའི་ཚེ་འཕགས་པ་བདག་གི་སྤྱི་བོར་བཞག་ནས་སེམས་ཅན་ཐམས་ཅད་ལ་བསྟན་པར་བྱ་སྙམ་ནས་སྤྱི་བོར་ཁུར་ཏེ་གྲོང་ཁྱེར་བ་རྣམས་ལ་ངའི་སྤྱི་བོ་ན་འཕགས་པ་སྤྱན་རས་གཟིགས་བཞུགས་པས། ཐམས་ཅད་ཀྱིས་ཕྱག་དང་མཆོད་པ་གྱིས་ཤིག་ཅེས་བསྒྲགས་པས། ལ་ལས་ནི་ཅི་ཡང་
མ་མཐོང་ངོ་། །ལ་ལས་ནི་ཁྱི་རོ་ཞིག་མཐོང་ཞིང་། ཕལ་ཆེ་བ་དག་ནི་འདི་ཆོས་མང་པོ་བཤད་པས་རླུང་སྨྱོ་བྱུང་བ་ཡིན་ནོ་ཞེས་སྨྲས་སོ། །ཆང་འཚོང་མ་ཞིག་གིས་ཞབས་ཙམ་མཐོང་བས་ཀྱང་ཐུབ་མོང་གི་དངོས་གྲུབ་ཐོབ་ཅེས་གྲགས་སོ། །སློབ་དཔོན་འདིས་བརྩམས་པའི་བསྟན་བཅོས་ལ་དབུ་མ་རིགས་
པའི་ཚོགས་དང་། བཞི་བརྒྱ་པའི་འགྲེལ་པ་དང་། དབུ་མ་ལ་འཇུག་པའི་རྩ་འགྲེལ་དང་། རྩ་བའི་ཤེས་རབ་ཀྱི་འགྲེལ་པ་ཚིག་གསལ་དང་། གསང་བ་འདུས་པའི་འགྲེལ་པ་སྒྲོན་གསལ་ཏེ། གསལ་བ་རྣམ་པ་གཉིས་ལ་སོགས་པས་བསྟན་པའི་སྒྲོན་མ་ཕྱོགས་དུས་ཐམས་ཅད་དུ་སྣང་བར་མཛད་དོ། །
རྒྱལ་བའི་སྲས་པོ་ཤཱནྟ་དེ་ཝ་ནི། པཎྜི་ཏ་བི་བྷཱུ་ཏི་ཙནྡྲས། རྒྱལ་བའི་བསྟན་ལ་བདག་ཉིད་ཆེ། །སྐྱེས་བུ་མང་པོ་བྱོན་མོད་ཀྱི། །ཞི་བའི་ལྷ་ཡི་མཛད་པ་འདྲའི། །ཉམས་དང་དགོངས་པ་ཅན་མི་རྙེད། །ཅས་དང་། འཇམ་དབྱངས་སྤྲུལ་པ་ཞི་བའི་ལྷ། །ཞེས་གསུངས་པ་ལྟར་འདིའི་ཆེ་བའི་ཡོན་ཏན་
ནི་ངོ་མཚར་བའི་གཏམ་བདུན་དུ་གྲགས་ཏོ། །དེའང་ལྷོ་ཕྱོགས་ཀྱི་ཡུལ་གྲུ་ན་མིའི་བདག་པོ་འཇམ་དཔལ་གོ་ཆ་ཞེས་བྱ་བའི་སྲས་ཤཱནྟ་ཝརྨ་ཞེས་བྱ་བར་གྱུར་ཏེ། དང་པོ་ཉིད་ནས་ཕ་མ་དང་དགེ་སྦྱོང་དང་བྲམ་ཟེ་ལ་སོགས་པའི་བཀུར་བར་འོས་པ་ཐམས་ཅད་ལ་གུས་ཤིང་། ཕོངས་པ་དང་མགོན་མེད་པ་རྣམས་ལ་
སྙིང་བརྩེ་བ་དང་ལྡན་པ་གཅིག་ཏུ་དམ་པའི་ཆོས་ལ་མངོན་པར་དགའ་བ། བུ་གཅིག་འདི་ནི་ང་ཡི་སྟན་ཡིན་ཏེ། །ང་ནི་ཁྱོད་ཀྱི་དགེ་བའི་བཤེས་གཉེན་ཡིན། །ཁྱོད་དང་ང་ཉིད་སྟན་གཅིག་ལ་འདུག་པ། །འདི་ནི་ཚུལ་དང་མཐུན་པ་མ་ཡིན་ནོ། །ཞེས་གསུངས་པ་རྨི་བ་དང་། སང་ཉིན་ཡུམ་གྱིས་ཆུ་དྲོན་མོས་ཁྲུས་བྱེད་དུ་