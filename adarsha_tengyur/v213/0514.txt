འཇིགས་པ་ལ་སོགས་པ་མིར་གཏོགས་པའི་འཇིགས་པ་རྣམས་ནི། མི་བདག་ཆེན་པོ་འགྲན་པའི་ཟླ་ཐམས་ཅད་དང་བྲལ་བའི་སྟོབས་ཕུན་སུམ་ཚོགས་པ་དང་། དཔུང་གི་ཚོགས་ཆེན་པོ་དང་། གྲགས་པ་དཀར་པོ་ཕྱོགས་ཀྱི་མཐར་རྒྱས་པ་དང་། བསོད་ནམས་དཔག་ཏུ་མེད་པའི་མཐུ་
རྣམས་ཀྱི་ཡོངས་སུ་སྐྱོབ་པར་བྱེད་དོ། །གདོན་དང་བགེགས་དང་ལོག་པར་འདྲེན་པ་དང་། གཅན་གཟན་གདུག་པ་ཅན་གྱི་འཇིགས་པ་ལ་སོགས་པ་མི་མ་ཡིན་པའི་འཇིགས་པ་རྣམས་ནི། ཆོས་དང་ལྡན་པའི་རྒྱལ་པོས་སྔོན་གྱི་སྐྱེ་བར་དགེ་བ་བསགས་པའི་མཐུ་དང་། ད་ལྟར་དགེ་བ་ལེགས་
པར་སྤྱོད་པ་ལ་ཞུགས་པ་དང་། སེམས་ཅན་ཐམས་ཅད་ལ་ཕན་འདོད་ཀྱི་ལྷག་པའི་བསམ་པ་སྟོབས་དང་ལྡན་པ་རྒྱུད་ལ་སྐྱེས་པའི་མཐུ་ཕུན་སུམ་ཚོགས་པ་རྣམས་ཀྱིས་ཡོངས་སུ་སྐྱོབ་པར་བྱེད་དོ། །མེའི་འཇིགས་པ་དང་ཆུའི་འཇིགས་པ་ལ་སོགས་པ་འབྱུང་བའི་འཇིགས་པ་དང་། ནད་དང་མུ་གེ་
དང་བཀྲ་མི་ཤིས་པ་ལ་སོགས་པ་བྱུར་དང་སྐལ་བ་ངན་པའི་འཇིགས་པ་རྣམས་ནི། མི་བདག་ཆེན་པོས་རྒྱལ་སྲིད་ཐམས་ཅད་དམ་པའི་ཆོས་བཞིན་དུ་སྐྱོང་བ་དང་། དེའི་རྗེས་སུ་འབྲངས་པའི་ཆབ་འབངས་རྣམས་ཀྱང་དགེ་བའི་ལས་དང་སྡིག་པའི་ལས་རྣམས་ཀྱི་བླང་དོར་ཚུལ་བཞིན་པར་སྤྱོད་
དུ་འཇུག་པ་དང་། འགྲོ་བ་མ་ལུས་པའི་བདེ་སྐྱིད་ཀྱི་མཛའ་བོ་གསར་དུ་འགུགས་པའི་རིམ་གྲོར་བགྱིད་པ་དང་། དཀོན་མཆོག་ལ་མཆོད་པ་འབུལ་བ་དང་། རྟིང་ཅིང་འབྲེལ་པར་འབྱུང་བའི་རྫས་དང་སྔགས་དང་། ཏིང་ངེ་འཛིན་གྱི་སྲུང་བ་དང་བཟློག་པའི་ཆོ་ག་རྣམ་པ་མང་པོ་རྩོམ་པས་ཡོངས་སུ་
སྐྱོབ་བར་བྱེད་དོ། །དེ་བཞིན་དུ་ཕྱི་མའི་དུས་སུ་ངེས་པར་འབྱུང་བར་འགྱུར་བ་ངན་སོང་གསུམ་གྱི་སྡུག་བསྔལ་བཟོད་པར་དཀའ་བའི་འཇིགས་པ་དང་། མཐོ་རིས་སུ་སྐྱེས་པར་གྱུར་ཀྱང་། རྟེན་དེ་ལ་ཚེ་ཐུང་བ་ལ་སོགས་པ་འཁོར་བའི་སྡུག་བསྔལ་དཔག་ཏུ་མེད་པའི་འཇིགས་པ་རྣམས་ནི།
ཆོས་དང་མཐུན་པའི་རྒྱལ་པོ་གང་གིས་ཆབ་འབངས་སུ་གཏོགས་པའི་སྐྱེ་འགྲོ་ཐམས་ཅད་ཀྱང་ད་ལྟ་ནས་སྲོག་གཅོད་པ་སྤོང་བ་ལ་སོགས་པ་དགེ་བ་བཅུའི་ཁྲིམས་ལ་སྦྱོར་བར་བྱེད་པས་ན་འཇིགས་པ་དེ་དག་མི་འབྱུང་བར་ཡོངས་སུ་སྐྱོབ་པར་བྱེད་དོ། །དེ་ལྟར་ཡང་རྒྱལ་པོ་བྱམས་པའི་སྟོབས་