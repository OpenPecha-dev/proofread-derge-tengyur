ལས་བྱེད་རྣམས་ཀྱི་དྲིན་གཟོའི་ཡོན་འབུལ་དུ་སྟོབ་པ་དང་། མཆོད་པའི་ཡོ་བྱད་བསྒྲུབས་པའི་ཟོང་དུ་བཏང་བ་ལ་སོགས་པ་དགེ་བའི་རྩ་བ་ཁོ་ནའི་ཆེད་དུ་གཏོང་བ་ལ་སྙིང་སྟོབས་ཀྱི་རྒྱ་མཚོ་ནམ་ཡང་བྲི་བ་མེད་པར་སྦྱིན་པའི་སྒོ་ཆེན་པོ་འབྱེད་པར་བྱེད་དོ། །དེའང་འདི་ལྟར། བཟའ་བ་འདོད་པ་རྣམས་
ལ་ནི་བཟའ་བ་དང་། བགོ་པ་འདོད་པ་རྣམས་ལ་ནི་བགོ་བ་དང་། རྒྱན་གྱི་བྱེ་བྲག་འདོད་པ་རྣམས་ལ་ནི་རྒྱན་གྱི་བྱེ་བྲག་དང་། མཁོ་བའི་ཡོ་བྱེད་འདོད་པ་རྣམས་ལ་ནི་མཁོ་བའི་ཡོ་བྱད་དང་། ཇ་དང་གསེར་དང་དངུལ་འདོད་པ་རྣམས་ལ་ནི་ཇ་དང་གསེར་དང་དངུལ། བཞོན་པ་དང་གནག་ཕྱུགས་འདོད་པ་
རྣམས་ལ་ནི་དེ་དང་དེས་ཚིམ་པར་བྱེད་པ་སྟེ། མདོར་ན་སེམས་ཅན་རང་རང་གྱི་ཡིད་ལ་ཅི་དང་ཅི་འདོད་པའི་རེ་བ་ཐམས་ཅད་ཡོངས་སུ་རྫོགས་པར་བྱེད་པའི་ལོགས་སྤྱོད་ཟད་མི་ཤེས་པའི་འབྱུང་གནས་སུ་གྱུར་པའི་ཕྱིར་རོ། །དེར་མ་ཟད་འཇིག་རྟེན་གྱི་འབྱོར་པ་མ་ལུས་པ་གཅིག་ཏུ་སྤུངས་ཀྱང་།
གང་གི་སྣང་བའི་ཟེགས་མ་ཕྲ་མོ་རེ་རེས་ཀྱང་ཟིལ་གྱིས་གནོན་ཅིང་མོག་མོག་པོར་བྱེད་པ་ནི་དམ་པའི་ཆོས་ཀྱི་འབྱོར་པ་བླ་ན་མེད་པ་སྟེ། དེ་ཡང་ཆོས་དང་ཐར་པའི་སྡེ་རྣམ་པ་གཉིས་ཀྱི་བསྡུས་པའི་འབྱོར་བ་ལ་དབང་ཞིང་ཆོས་ཀྱི་སྦྱིན་པ་རྒྱུན་མི་ཆད་པར་འབྱུང་བའི་སྒོ་ཆེན་པོ་བྱེ་བ་ཕྲག་བརྒྱ་
དུས་ཅིག་ཅར་དུ་དབྱེ་བ་ལྟ་བུར་ཡོད་དེ། དེའང་ཇི་ལྟར་ཞེ་ན། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ལེགས་པར་གསུངས་པའི་ལུང་གི་ཆོས་སྡེ་སྣོད་གསུམ་དང་རྒྱུད་སྡེ་བཞིའི་བདག་ཉིད་ཅན་དེའི་དགོངས་དོན་རྣམ་པར་འགྲེལ་པའི་
བསྟན་བཅོས་དང་བཅས་པ་གངས་ཅན་གྱི་སྐད་དུ་འགྱུར་རོ་འཚལ་གྱིས་མཚོན་པའི་ཆོས་ཀྱི་སྦྱིན་པའི་མ་མོ་རྒྱ་ཆེན་པོ་འདི་དག་བསྒྲུབས་སོ། །ཇི་ལྟར་བསྒྲུབ་པ་དེ་དག་ཐམས་ཅད་ཀྱང་གེགས་མེད་པ་ཉིད་དུ་མཐར་ཕྱིན་ནས། ཕྱོགས་བཅུར་དམ་པའི་ཆོས་ཀྱི་སྣང་བ་ཆེན་པོ་བཀྱེ་བའི་སྒོ་ནས་འགྲོ་བ་རྒྱ་
མཚོའི་རྒྱུད་ལ་དགེ་བའི་རྩ་བ་བླ་ན་མེད་པའི་འབྱོར་པ་དམ་པ་དེང་ནས་བརྩམས་ཏེ་རྫོགས་པའི་བྱང་ཆུབ་ཀྱི་བར་དུ་ཟད་མི་ཤེས་པའི་རང་བཞིན་ཅན་ལ་སྦྱོར་བ་འདི་དག་ལགས་སོ། །དེའང་གླེགས་བམ་ཙམ་དུ་མ་ཟད་བཤད་སྒྲུབ་ཀྱི་རྒྱུན་ཆེན་པོའང་ཡོད་དེ། ཇི་སྐད་སྨོས་པ་རྣམས་ཀྱིས་