བྷོ་ཊས། འཕགས་པའི་ཡུལ་གྱི་བརྡ་སྤྲོད་པའི་གཞུང་ཆེན་པོ་བརྒྱད་དང་གྲངས་མཚུངས་སུ་སྦྱར་བའི་བོད་སྐད་ལ་ཉེ་བར་མཁོ་བའི་བརྡ་སྤྲོད་ཀྱི་གཞུང་རྣམ་པ་བརྒྱད་མཛད་པར་གྲགས་ཀྱང་། བསྟན་པ་འཕེལ་འགྲིབ་ཀྱི་དབང་གིས་དེང་སང་ནི་སུམ་
ཅུ་པ་དང་རྟགས་གཉིས་ཀྱི་འཇུག་པ་གཉིས་ལས་མི་བཞུགས་པར་གྲགས་ཤིང་། གཞུང་དེ་གཉིས་དང་། གཞན་ཡང་བཀས་བཅད་བྱེ་བྲག་ཏུ་རྟོགས་བྱེད་ཆེན་པོ་དང་། སྦྲ་སྦྱོར་བམ་པོ་གཉིས་པ་དང་། སྨྲ་བའི་སྒོ་མཚོན་ཆ་ལྟ་བུ་རྩ་འགྲེལ་དང་། གཞན་ཡང་
མཁས་པ་ཕྱི་མ་རྣམས་ཀྱིས་ཀྱང་གཞུང་དེ་དག་གི་དགོངས་པ་དང་། བརྡ་རྙིང་གི་གསུང་རབ་ཐམས་ཅད་དང་སྒོ་བསྟུན་ནས་གསར་རྙིང་གི་བརྡ་ཚིག་དག་པར་བྱེད་པའི་བསྟན་བཅོས་ཀྱི་ཚོགས་ནི་མིག་འབྱེད་ཀྱི་ཐུར་མ་འདྲ་བ་མང་དུ་བརྩམས་སོ། །ཇི་ལྟར་བརྩམས་པ་
དག་གི་བརྗོད་པར་བྱ་བ་ཡང་། འཇམ་དབྱངས་ཐོན་མིའི་གཞུང་ལས། ཡི་གེ་ཨཱ་ལི་ཀཱ་ལི་གཉིས། །ཨཱ་ལི་གསལ་བྱེད་ཨི་སོགས་བཞི། །ཀཱ་ལི་སུམ་ཅུ་ཐམ་པའོ། །ཞེས་སློབ་དཔོན་འདིས་ཨ་ཡིག་གསལ་བྱེད་ཀྱི་གྲངས་སུ་འདྲེན་པའི་དབང་གིས་དབྱངས་ཡིག་
བཞི་དང་། གསལ་བྱེད་སུམ་ཅུ་ཐམ་པའི་གྲངས་ངེས་མཛད་ལ། མཁས་པའི་ཁ་རྒྱན་ལས། བོད་ཀྱི་དབང་དུ་མཛད་དེ་དབྱངས་ནི་ལྔའོ། །གསལ་བྱེད་ཉི་ཤུ་རྩ་དགུའོ་ཞེས་ཨ་ཡིག་དབྱངས་ཀྱི་ཁོངས་སུ་དྲངས་པ་ལ་མི་འགལ་པའི་དབང་གིས་དེ་ལྟར་དུ་མཛད་དོ། །
གང་ལྟར་ཡང་དེ་དག་གི་དབྱེ་བ་ལའང་སྔོན་འཇུག་གི་ཡི་གེ་དང་། རྗེས་འཇུག་གི་ཡི་གེ་དང་། མི་འཇུག་པའི་ཡི་གེ་དང་། ཡི་གེ་སོ་སོའི་རྟགས་དང་བཅས་པའི་རྣམ་པར་དབྱེ་བ་མང་དུ་འབྱུང་བ་རྣམས་དང་། ཡི་གེ་གཉིས་སམ་མང་པོ་འདུས་ནས་བརྗོད་པར་བྱ་བ་
དོན་གྱི་ངོ་བོ་སྟོན་པར་བྱེད་པ་གང་ཡིན་པ་དེ་ནི་མིང་སྟེ། དེ་ཡང་འདོགས་པའི་དགོས་པ་དང་རྒྱུ་མཚན་ལ་མ་ལྟོས་པར་དོན་དེ་དང་དེ་ལ་རྒན་པོ་རྣམས་ཀྱིས་བརྡ་སྦྱར་བའི་མིང་གང་ཡིན་པ་དེ་ནི་འདོད་རྒྱལ་དང་། འདྲ་བའམ་འབྲེལ་བ་རྒྱུ་མཚན་དུ་བྱས་ནས་རྗེས་སུ་བཏགས་པའི་མིང་