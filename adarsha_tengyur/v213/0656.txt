དབྱེ་བ་སོ་སོར་བསྟན་པ་ལ། སྤྱིར་མདོ་ལས་རབ་ཏུ་གནས་པའི་ཆོ་ག་མཚན་ཉིད་པ་བསྟན་པ་མེད་ལ། འགའ་ཞིག་འདུལ་བ་ལས། གཎྜིའི་རབ་གནས་བཤད་པ་དང་། །དེ་ཡི་རབ་གནས་བྱ་བ་ནི། །ཤིན་ཏུ་བརྟན་པའི་ཆོས་ཀྱི་སྐུ། །བསྐྱེད་པ་མ་ཡིན་འཇིགས་བྱེད་མིན། །གདོད་ནས་མ་སྐྱེས་
པ་དགེ་བ། །དེ་ལྟར་རབ་གནས་བྱས་ནས་ནི། །དེ་ཡིས་སྤྱན་དབྱེར་འགྱུར་བ་ཡིན། །ཞེས་པ་ཙམ་ལ་བརྟེན་ནས་སྐུ་གཟུགས་ལ་སོགས་པའི་རྟེན་བཞེངས་གྲུབ་ནས་དུས་སྟོན་བྱ་བ་ལ་སོགས་པའི་ཚེ་རྟེན་གང་ཡིན་པ་དེ་ཉིད་མཆོད་པ་མང་པོའི་བཀུར་སྟི་དང་བཅས་ཏེ་ཁྲི་ལ་བཞུགས་སུ་གསོལ་
ནས། མཆོད་པ་འབུལ་བ་དང་གསོ་སྦྱོང་བླངས་ཏེ་སོ་སོ་ཐར་པའི་མདོ་བཀླག་པ་དང་། འདུལ་བ་ལུང་གི་བཀྲ་ཤིས་ཀྱི་ཚིག་བརྗོད་པ་དང་བཅས་རེ་མེ་ཏོག་འཐོར་བ་ལ་རབ་ཏུ་གནས་པའི་ཐ་སྙད་ཙམ་གདགས་སུ་རུང་བ་སྟེ། ས་སྐྱ་པཎྜི་ཏས། མདོ་ལས་རབ་གནས་བཤད་པ་མེད། །འོན་
ཀྱང་མཆོད་བསྟོད་བཀྲ་ཤིས་སོགས། །རྒྱལ་པོའི་མངའ་དབུལ་ལྟ་བུ་ལ། །རབ་གནས་ཡིན་ཞེས་སྨྲ་ན་སྨྲོས། །ཞེས་སོ། །གསང་སྔགས་རྡོ་རྗེ་ཐེག་པའི་ལུགས་ལ་འཕགས་པའི་ཡུལ་དུ་མཁས་ཤིང་གྲུབ་པའི་སློབ་དཔོན་ཆེན་པོ་རྣམས་ཀྱིས་རྒྱུད་སྡེ་སོ་སོའི་རྗེས་སུ་འབྲངས་ནས་བཀྲལ་
བའི་རབ་ཏུ་གནས་པའི་ཆོ་ག་བསལ་གྱིས་མི་ཁྱབ་པ་ཅིག་བཞུགས་པ་ལས། གངས་ཅན་གྱི་ལྗོངས་འདིར་འགྱུར་པ་ལ། བྱ་བའི་རྒྱུད་དང་མཐུན་པར་བཀྲལ་བའི་རབ་ཏུ་གནས་པའི་ཆོ་ག་ལ། པཎྜི་ཏ་སུ་མ་ཏི་ཀཱིརྟི་དང་། སློབ་དཔོན་ངག་གི་དབང་ཕྱུག་གྲགས་པ་དང་། དཔལ་ལྡན་མར་མེ་མཛད་བཟང་
པོ་རྣམས་ཀྱིས་མཛད་པའི་རབ་གནས་ཀྱི་གཞུང་རྣམས་བཞུགས་སོ། །རྣལ་འབྱོར་གྱི་རྒྱུད་དང་མཐུན་པར་བསྡེབས་པའི་རབ་ཏུ་གནས་པའི་ཆོ་ག་ལ། རྒྱུད་དེ་ཉིད་ཀྱི་ནང་གསེས་སུ་གྱུར་པ་རབ་ཏུ་གནས་པའི་རྒྱུད་ཀྱི་རྗེས་སུ་འབྲང་བ་ནི། རབ་འབྱོར་བསྐྱངས་དང་། ཀུན་དགའ་སྙིང་པོ་དང་། པྲཛྙཱ་པཱ་ལི་
ཏ་དང་། ཞི་བའི་སྙིང་པོ་དང་། སློབ་དཔོན་དད་པའི་འབྱུང་གནས་གོ་ཆ་བཟང་པོ་རྣམས་ཀྱིས་མཛད་པའི་གཞུང་རྣམས་བཞུགས་སོ། །རྣལ་འབྱོར་བླ་ན་མེད་པའི་རྒྱུད་དང་མཐུན་པར་བཀྲལ་བའི་རབ་ཏུ་གནས་པའི་ཆོ་ག་ལ། གྲུབ་པའི་དབང་ཕྱུག་ནག་པོ་དམ་ཚིག་རྡོ་རྗེ་དང་། སློབ་དཔོན་སྦྱང་དཀའ་