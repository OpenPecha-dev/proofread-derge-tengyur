རྩེ་རྣམས་ནི་གློག་གི་ཐག་པ་འཁྱུག་པའི་རྣམ་འགྱུར་དུ་མ་བསྒྱུར་ཅིང་འབུད་པ་ན། ཀུན་གྱི་སྙིང་ལ་བདུད་རྩིའི་ཐིགས་པ་ལྟར་སིམ་པར་བྱེད་པའི་དབྱངས་ཀྱི་མཆོད་པ་འབུལ་བ་དང་། གཞན་ཡང་དགེ་སློང་སྤོས་ཀྱི་དུད་སྤྲིན་སྔོན་པོ་རབ་ཏུ་འཐུལ་བའི་སྤོས་སྣོད་
ཐོགས་པ་དང་། དྲང་སྲོང་ཆེན་པོའི་ཞལ་ཟས་ཀྱི་སྣོད་དུ་རུག་བའི་ལྷུང་བཟེད་བཻ་ཌཱུརྱ་སྔོན་པོའི་ཁ་དོག་ཅན་ཐོགས་པ་དང་། ཆུ་གཙང་མའི་ཞབས་བསིལ་གྱི་རྒྱུན་གཏིགས་པའི་དངུལ་གྱི་རིལ་བ་ལྟ་ན་སྡུག་པ་ཐོགས་པ་དང་། སྐྱེས་བུ་ཆེན་པོའི་སྐུ་ལ་བགོ་བར་བྱ་བའི་གོས་བེར་གྱི་ན་བཟའ་དང་།
གདན་དུ་གདིང་བར་བྱ་བའི་བརྟུལ་ཞུགས་ཀྱི་ཡོ་བྱད་ཧ་ཅང་གསར་པ་ཡང་མིན་ལ་ཤིན་ཏུ་རྙིངས་པ་ཡང་མིན་པ། ཚུལ་ཁྲིམས་ཀྱི་དྲི་ཞིམ་པོས་ལེགས་པར་བགོས་པ་དག་ཕྲག་ན་ཐོགས་པ་ལ་སོགས་པའི་ཉེ་བ་འཁོར་གྱི་ཚོགས་ཀྱིས་ཀུན་ནས་བསྐོར་ཏེ། བཅོམ་ལྡན་འདས་ཤཱཀྱ་སེང་
གེ་དགྲ་བཅོམ་པའི་འཁོར་གྱིས་བསྐོར་ཏེ་ལྗོངས་རྒྱུ་བ་ལྟར་ཉི་མ་བྱེ་བའི་དཔལ་འཁུ་བར་བྱེད་པའི་འོད་དང་འོད་ཟེར་གྱི་ཚོགས་ལྷམ་མེར་དཀྲིགས་ཤིང་དལ་གྱིས་བྱོན་ཏེ་ཆོས་ཀྱི་ཁྲི་མཐོན་པོ་གང་ན་བར་ཞབས་ཀྱི་པདྨ་རྣམ་པར་བཀོད་དེ་བཞུགས་སོ། །དེར་བཞུགས་མ་ཐག་ཏུ་ཕྱོགས་
མཚམས་ཐམས་ཅད་ནས་ལི་ཁྲིའི་རྒྱ་མཚོ་ཆེན་པོ་རབ་ཏུ་བསྐྱོད་པ་ལྟ་བུའི་ངུར་སྨྲིག་འཆང་གི་བརྟུལ་ཞུགས་ལ་གནས་པའི་རྡོ་རྗེ་སློབ་དཔོན་གྱི་རིགས་སུ་གཏོགས་པ་དང་། འཕགས་པའི་དགེ་འདུན་གྱི་ཚོགས་གྲགས་མེད་པས་ཀྱང་ཉེ་བར་ལྷགས་ཏེ། ཧ་ཅང་ཡང་ཉེ་བ་མ་ཡིན་པའི་མཐའ་
སྐོར་ཀུན་དུ་རང་རང་གི་འོས་པའི་ཁྲིའུ་དང་སྟན་བསྟབས་པ་རྣམས་སུ་བག་དང་བཅས་པའི་སྤྱོད་ལམ་གྱིས་ལེགས་པར་འཁོད་ཅིང་། ཐམས་ཅད་ཀྱང་རྒྱལ་བ་གཉིས་པ་ཡབ་སྲས་ཀྱི་སྐུའི་ཡོན་ཏན་ལ་བསྔགས་པའི་བསྟོད་པ་ཚིགས་སུ་བཅད་པ་རྣམས་ནི་སྙན་ཅིང་ལྡིར་བའི་གདངས་སུ་བསྒྱུར་ཏེ་ 
གདོན་པར་བྱེད་དོ། །དེར་ཡུན་ཇི་སྲིད་ཅིག་ནས་དཔལ་སྡོམ་བརྩོན་བླ་མ་སྐྱེ་དགུའི་བདག་པོ་ཉིད་ཀྱི་ཕྱག་གི་པདྨ་རྣམ་པར་གདེངས་པའི་མཐིལ་ན། སྟོང་འཁུན་གྱི་རྒྱལ་པོའི་གན་མཛོད་ལས་འཐོན་པའི་དར་དཀར་པོ་དྲི་མ་མེད་པ་ལ་དཔལ་གྱི་བེའུ་ལ་སོགས་པ་བཀྲ་ཤིས་པའི་རི་མོ་རྣམས་ནི་