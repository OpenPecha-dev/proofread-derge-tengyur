བཅས་པའི་གདམས་ངག་སྟེ། དེའི་རྩ་བར་གྱུར་པ་དཔལ་ཀྱི་རྡོ་རྗེ་མན་ངག་ལུགས་ཞེས་ཡོངས་སུ་གྲགས་པའི་དཀྱིལ་འཁོར་ཆེན་པོའི་དབང་བསྐུར་བ་དང་། དེའི་མན་ངག་ཟབ་མོ་རྣམས་དང་བཅས་པ་བཞུགས་ཏེ། དེ་ཉིད་ལེགས་པར་ཞུས་ཏེ་བདག་དང་གཞན་གྱི་
རེ་བའི་སྙིང་པོ་གྲུབ་པར་བགྱིའོ། །མིར་སྐྱེས་པའང་དོན་དང་ལྡན་པར་བགྱིའོ། །ངན་འགྲོའི་སྒོ་དག་དགག་པར་བགྱིའོ། །སྒྲིབ་པ་ཀུན་གྱི་དགྲ་ཚོགས་གཞོམ་པར་བགྱིའོ། །སྡོམ་པ་གསུམ་ལྡན་གྱི་རྒྱལ་པོར་བགྱིའོ། །ལམ་གྱི་རྒྱལ་སྲིད་ཆེན་པོ་ཡང་བསྐྱང་བར་བགྱིའོ། །
ཡན་ལག་བདུན་ལྡན་གྱི་ནོར་བུའི་འབྱོར་བ་ཐོབ་པར་བགྱིའོ། །ཕྲིན་ལས་རྣམ་པ་བཞིའི་འཁོར་ལོ་རྒྱུན་མི་འཆད་པར་བསྐོར་བར་བགྱིའོ་ཞེས་རྩེ་གཅིག་ཏུ་ཡིད་ལ་བྱེད་པས་སྔར་གྱི་སྡོམ་པ་གཉིས་པོའི་བཀའ་དྲིན་ལེགས་པར་མནོས་པའི་དཔལ་ལྡན་བླ་མ་དམ་པ། འཕགས་
ཡུལ་གྱི་གྲུབ་པའི་དབང་ཕྱུག་ཐམས་ཅད་ཀྱི་གཙུག་གི་ནོར་བུ་ལྟ་བུར་གྱུར་པ། དཔལ་མཐུ་སྟོབས་ཀྱི་མགོན་པོ་བིཪྺ་པ་ཉིད་དང་། མཚན་དོན་གཉིས་ཀ་ལོགས་ན་དམིགས་སུ་མེད་པའི་བདག་ཉེད་ཆེན་པོ་དེ་ལ་གསོལ་བ་བཏབ་པ་དེ་བཞིན་དུ། རྡོ་རྗེ་སློབ་དཔོན་ཆེན་
པོའི་ལས་སུ་འོས་པའི་སློབ་མ་རྗེས་སུ་བཟུང་བ་དང་། ཞག་བདུན་ཕྲག་གཅིག་ཏུ་ལྷག་པའི་ལྷའི་བསྙེན་པ་ཁ་གསོ་བ་དང་བཅས་པ་དགོས་པ་རྣམས་སྔོན་དུ་བཏང་ངོ་། །དེ་ལས་གྲོལ་བ་ན་རྗེ་བཙུན་ཀུན་དགའ་བཟང་པོས་གསང་ཆེན་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་
བའི་དུས་ནས་དཀྱིལ་འཁོར་གྱི་ས་གཞི་ལེགས་པར་བཟུང་ཞིང་བྱིན་གྱིས་བརླབས་པའི་དབང་གི་ཁང་པ་ཁྱད་པར་ཅན་དེར། རྡུལ་ཚོན་གྱི་དཀྱིལ་འཁོར་དུ་དཔལ་ལྡན་དགེས་པའི་རྡོ་རྗེའི་དཀྱིལ་འཁོར་ཆེན་པོར། བཅོམ་ལྡན་འདས་ཀྱི་ཞལ་དང་འདྲ་བའི་ཆོ་གའི་གཞི་ཆེན་པོ་བརྒྱད་
དང་ལྡན་པར་དབང་བཞི་རྫོགས་པར་བསྐུར་ཏེ། སློབ་མའི་རྟེན་དཀྱིལ་འཁོར་བཞི། སྐུ་བཞི། ཡེ་ཤེས་ལྔ་ལྡན་གྱི་འབྲས་བུ་མྱུར་དུ་འགྲུབ་པའི་སྐལ་བ་ཅན་དུ་སྨིན་པར་མཛད་དོ། །སླར་ཡང་རྣལ་འབྱོར་དབང་ཕྱུག་གིས་རྡོ་རྗེའི་ཚིག་རྐང་ལས། ལམ་གྱི་ཐུན་བཞི་ལ་དབང་