ལ། དེ་ཕ་རོལ་ཏུ་ཕྱིན་པའི་ཐེག་པ་ལས་ཁྱད་པར་དུ་འཕགས་པར་བསྟན་པ་དང་། །ཁྱད་པར་དུ་འཕགས་པའི་རྒྱུད་སྡེའི་དབྱེ་བ་དང་། དབྱེ་བ་དེ་དང་ལྡན་པའི་གྲངས་ངེས་པ་དང་། གྲངས་དང་གོ་རིམས་གཉིས་ཀ་ངེས་པ་དང་། །གྲངས་ངེས་པ་ཅན་གྱི་རྒྱུད་ཀྱི་སྒྲ་དོན་བཤད་པའོ། །དང་པོ་དེ་ཕ་རོལ་ཏུ་ཕྱིན་
པའི་ཐེག་པ་ལས་ཁྱད་པར་དུ་འཕགས་པར་བསྟན་པ་ནི་སློབ་དཔོན་ཛྙཱ་ན་ཤྲཱིས། གསང་བ་སྔགས་ཀྱི་ཐེག་པ་འདི་ཕ་རོལ་ཏུ་ཕྱིན་པའི་ཐེག་པ་ཆེན་པོ་དབུ་མ་ལས་ཀྱང་ཁྱད་པར་ཅི་ཞིག་ཡོད་པར་བསྟན་ཅེ་ན། དམིགས་པ་བླ་ན་མེད་པ་ལ་དམིགས་པའི་ཐབས་དང་། སྒྲུབ་པ་བླ་ན་མེད་པ་དང་། །ཡེ་ཤེས་བླ་ན་
མེད་པ་དང་། བརྩོན་འགྲུས་བླ་ན་མེད་པ་དང་། །གདུལ་བྱ་མ་ལུས་པ་རྗེས་སུ་འཛིན་པར་ནུས་པ་དང་། ཉོན་མོངས་པ་བྱིན་གྱིས་རློབ་པ་དང་། བྱིན་གྱིས་རློབ་པ་མྱུར་བ་དང་། མྱུར་དུ་འབྱུང་བ་དང་། ཉོན་མོངས་སྤོང་བ་དང་། བསམ་པ་བླ་ན་མེད་པ་དང་། སྤྱོད་པ་བླ་ན་མེད་པའི་ཐབས་མཁས་པ་སྟེ།
དེ་ལྟར་ཐབས་མཁས་པ་ཉིད་རྣམ་པ་བཅུ་གཅིག་གི་ཁྱད་པར་དུ་འཕགས་སོ་ཞེས་གསུངས་ཏེ། དེ་དག་གི་དོན་ཡང་རིམ་པ་བཞིན་དུ་དགེས་པ་རྡོ་རྗེ་ལ་སོགས་པའི་རྒྱ་ཆེན་པོ་ལ་དམིགས་པའི་ཕྱིར་དང་། བསྐྱེད་པའི་རིམ་པ་ལ་བརྟེན་ནས་ལུས་ཀྱི་བཀོད་པ་སྣ་ཚོགས་པ་དང་ཏིང་ངེ་འཛིན་གྱི་སྟོབས་
ཀྱིས་ཀྱང་མངོན་གསུམ་མ་ཡིན་པར་དོན་དཔག་ཏུ་མེད་པ་བསྒྲུབ་པར་ནུས་པའི་ཕྱིར་དང་། རྒྱུ་དང་ངོ་བོ་ཉིད་དང་ལས་དག་ལས་ཡེ་ཤེས་མྱུར་བ་ཉིད་དུ་འགྲུབ་པའི་ཕྱིར་དང་། དམ་ཚིག་རྣམ་པར་དག་པའི་དབང་གིས་བརྩོན་འགྲུས་ཆེན་པོ་ཤུགས་འབྱུང་དུ་རྩོམ་པ་འབྱུང་བའི་ཕྱིར་དང་། མཚམས་མེད་
པ་ལྔའི་ལས་བྱེད་པ་ལ་སོགས་པ་ཐེག་པ་གཞན་ནས་ཡོངས་སུ་སྤངས་པ་རྣམས་ཀྱང་འདིར་འགྲུབ་པར་གསུངས་པའི་ཕྱིར་དང་། ལྷ་མཆོད་པའི་བསམ་པ་དང་བདེ་བ་ལ་བརྟེན་པའི་རྫོགས་པའི་རིམ་པའི་རྣལ་འབྱོར་གྱིས་ཉོན་མོངས་པ་བྱིན་གྱིས་རློབ་པའི་ཕྱིར་དང་། ད་ལྟ་ཉིད་ནས་དེ་བཞིན་གཤེགས་པ་
རྣམས་ཀྱིས་མངོན་པར་དབང་བསྐུར་ཞིང་བྱིན་གྱིས་རློབ་པའི་ཕྱིར་དང་། ཚེ་འདི་དང་སྐྱེ་བ་བདུན་དང་བཅུ་དྲུག་ན་ངེས་པར་འཚང་རྒྱ་བའི་ཐབས་ཀྱི་ཁྱད་པར་མང་པོ་འདི་ལ་ཡོད་པའི་ཕྱིར་དང་། དབྱིབས་དང་ཁ་དོག་ལ་སོགས་པའི་སྒོ་ནས་ཉོན་མོངས་པ་རང་བཞིན་གྱིས་རྣམ་པ་གྲོལ་བར་སྤོང་བའི་ཕྱིར་དང་།