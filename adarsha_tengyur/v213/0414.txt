གྱུར་བ། འགྲོ་བ་ཐམས་ཅད་བུ་གཅིག་པ་ལྟར་བརྩེ་བའི་ཐུགས་རྗེ་ཆེ་ཞིང་། རྣམ་པར་དཀར་བའི་ཕྲིན་ལས་ནམ་མཁའི་མཐའ་དང་མཉམ་པར་གྱུར་པའི་བསྟན་འཛིན་གྱི་སྐྱེས་བུ་ཞིག་གོ། །དེ་ལྟ་ནའང་སྐབས་དེར་སྐྱེ་འགྲོ་སྤྱིའི་ལེགས་བྱས་ཀྱི་ཐག་པ་ཕྲ་མོས་མ་ཟིན་པ་བཞིན་
དུ་རེ་ཞིག་དེ་ནས་མི་སྣང་བར་ཞིང་ཁམས་གཞན་དུ་གཤེགས་པའི་ཚུལ་བསྟན་ནོ། །དེའི་སྐྱེ་བའི་ཟློས་གར་གྱི་སྤྲུལ་པའི་སྐུ་ཡང་བྱོན་མ་ཟིན་པའི་སྐབས་སུ་མཆིས་མོད། རྗེ་བཙུན་དམ་པ་དེས་ཐེག་པ་གསུམ་གྱི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་སེང་གེའི་ཁྲི་མཐོན་པོ་དང་།
དམ་པ་དེ་ཉིད་ཀྱི་སྐུ་བརྙན་ཕྱག་ནས་ཅན་གྱི་མདུན་ག་ལ་བར་རྣམ་གྲངས་བརྒྱ་ཕྲག་གཅིག་ལ་བརྒྱད་ཀྱིས་ཉེ་བར་ལྷག་པའི་མཆོད་འབུལ་མཛོད་དོ། །ཆོས་གྲྭ་དེའི་གཙུག་ལག་ཁང་ཆེན་པོར་བསྟན་སྐྱོང་འཕགས་པའི་དགེ་འདུན་ཞི་ཞིང་དུལ་བ། སྐུ་ལས་ཧ་རི་ཙནྡ་ནའི་དྲི་བསུང་
མངར་པོ་ཁོ་ར་ཁོར་ཡུག་ཏུ་འཐུལ་བ། མཐའ་མེད་འཁོར་བའི་རིམས་ནད་ཀྱི་གཉེན་པོར་བྱེད་པའི་ཡོན་གནས་དམ་པ་སྟོང་ཕྲག་བཞིར་ལྡང་བར་བཞུགས་པ་རྣམས་ལ་མང་ཇ་གཉིས་དང་། གྲྭ་པ་རེ་ལ་དངུལ་དཀར་བལ་པོའི་དོང་ཙེ་རེ་རེ་གྲལ་འགྱེད་དུ་ཕུལ་ལོ། །དེ་ན་བྱིན་
རླབས་དང་ཕན་བདེའི་དཔལ་གྱིས་མངོན་པར་གཏམས་པའི་སྐུ་གསུང་ཐུགས་ཀྱི་རྟེན་མཆོག་ཛམྦུའི་གླིང་ན་དཀོན་པ་ལྟར་གྱུར་པའི་གྲགས་ཆེ་ཞིང་གྲངས་མང་བར་བཞུགས་པ་རྣམས་ལའང་ཞལ་གསེར་གསོལ་བ་དང་། སྤོས་རེང་གཏུལ་བ་དང་། མར་མེ་སྤོར་བ་དང་། སྙན་
ཤལ་དང་འཕན་ཚར་འདོགས་པ་ལ་སོགས་པ། སྔོན་གྱི་བྱང་ཆུབ་སེམས་དཔའ་གང་དག་བྱུང་བ་རྣམས་ཀྱིས། ཕྱོགས་བཅུའི་ཞིང་གི་རྒྱལ་བ་རྣམས་ལ་མཆོད་པའི་སྤྲིན་གྱི་ཕུང་པོ་དཔག་ཏུ་མེད་པས་མངོན་པར་མཆོད་ཅིང་རི་མོར་བྱས་པ་དེ་ལྟ་བུའི་རྣམ་པར་ཐར་པ་དག་གི་རྗེས་
སུ་འཇུག་པ་དང་རྗེས་སུ་སློབ་པར་འདོད་པའི་འདུན་པ་ལས་བྱུང་བའི་མཆོད་པའི་སྤྲིན་རྣམས་ཀྱིས་མངོན་པར་མཆོད་ཅིང་རྗེད་པར་མཛད་དོ། །དེ་ནས་འཕགས་པའི་གནས་བརྟན་དགྲ་བཅོམ་པ་ཆེན་པོ་རྣམས་ཀྱི་རྣམ་པར་འཕྲུལ་པའི་རོལ་རྩེད་གདོན་མི་ཟ་བའི་མཁན་པོ་དགེ་བའི་