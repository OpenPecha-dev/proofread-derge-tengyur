ཁ་དོག་ལ་སོགས་པའི་ཚོགས་པའི་ཡོན་ཏན་དབྱིབས་དང་རོ་ལ་སོགས་པ་བསྟན་པར་བྱ་བའི་ཕྱིར་རོ། །འདི་ལྟར་གཉི་ག་ཡང་ཁ་དོག་ལ་སོགས་པ་ཚོགས་པའི་བདག་ཉིད་ཡིན་ལ། དེ་ལ་ཡང་དཔུང་རྒྱན་དང་གདུ་བུ་ལ་སོགས་པ་བརྗོད་པའི་རྒྱུ་མཚན་ཡོན་ཏན་དབྱིབས་ཀྱི་བདག་ཉིད་
ཙམ་ཁོ་ན་ཞིག་གཞན་དུ་འགྱུར་བ་ཉིད་ཡིན་གྱི། ཁ་དོག་ནི་མ་ཡིན་ནོ། །དེ་བཞིན་དུ་འོ་མ་དང་། ཞོ་དང་དར་བ་ལ་སོགས་པའི་བརྗོད་པའི་རྒྱུ་མཚན་རོ་དང་ནུས་པ་དང་སྨིན་པར་བྱེད་པ་དང་། མཐུ་རྣམས་གཞན་དུ་འགྱུར་བ་ཉིད་ཡིན་གྱི། ཁ་དོག་ནི་མ་ཡིན་ནོ། །མཚན་ཉིད་གཞན་དུ་འགྱུར་བ་པ་ནི་མཚན་ཉིད་
འཇུག་པ་ཐོབ་པ་ལ་ལྟོས་ནས་ཐ་སྙད་འདོགས་ཏེ། དེ་ཉིད་ཀྱི་ཕྱིར་དཔེར་ན་སྐྱེས་བུ་བུད་མེད་ཅིག་ལ་ཆགས་པ་ལྷག་མ་རྣམས་ལ་འདོད་ཆགས་དང་བྲལ་བ་མ་ཡིན་པ་བཞིན་ནོ་ཞེས་བྱ་བ་སྨོས་ཏེ། བུད་མེད་ཅིག་ལ་འདོད་ཆགས་ཀྱི་ལྷག་པར་ཞེན་པར་འགྱུར་ལ། བུད་མེད་ལྷག་མ་རྣམས་ལ་འདོད་ཆགས་ཀྱི་ཐོབ་
པ་ཁོ་ན་ཡོད་ཀྱི་ཀུན་དུ་འབྱུང་བ་ནི་མ་ཡིན་པ་ལྟ་བུའོ། །གནས་སྐབས་གཞན་དུ་གྱུར་པ་པ་ཞེས་བྱ་བ་ལ་སོགས་པ་འབྱུང་སྟེ། གནས་སྐབས་ལ་ལྟོས་ནས་ཐ་སྙད་འདོགས་ཏེ་ཆོས་དེ་གནས་སྐབས་གང་ན་བྱ་བ་མི་བྱེད་པ་དེ་ན་ནི་མ་འོངས་པ་ཞེས་བྱ་བ་ལ། གང་ན་བྱེད་པ་དེ་ན་ནི་ད་ལྟར་ཞེས་བྱའོ། །གང་ན་བྱས་ནས་
འགགས་པ་དེ་ན་ནི་འདས་པ་ཞེས་བྱའོ། །རྫས་གཞན་གྱི་སྒོ་ནས་ནི་མ་ཡིན་ཏེ་ཞེས་བྱ་བ་ནི་རྫས་ནི་དུས་གསུམ་ཆར་དུ་ཡང་ཐ་མི་དད་པའི་ཕྱིར་རོ། །འདི་གནས་སྐབས་ལ་ལྟོས་ནས་ཐ་སྙད་བརྗོད་དེ། དེ་ཉིད་ཀྱི་ཕྱིར་དཔེར་ན་རི་ལུ་གཅིག་ཅེས་བྱ་བ་སྨོས་ཏེ། སའི་རི་ལུའོ། །གཅིག་གི་ཤོད་མིག་ཏུ་ཞེས་བྱ་བ་ནི་
གཅིག་གི་གནས་སུའོ། །བརྒྱའི་ཤོད་མིག་ཏུ་ཞེས་བྱ་བ་ནི་བརྒྱའི་གནས་སུའོ། །སྟོང་གི་ཤོད་མིག་ཏུ་ཞེས་བྱ་བ་ནི་སྟོང་གི་གནས་སོ། །དེ་རང་བཞིན་གཞན་དུ་འགྱུར་བ་ནི་མ་ཡིན་གྱི། འོ་ན་ཅི་ཞེ་ན། གནས་ཀྱི་ཁྱད་པར་དང་འབྲེལ་པ་ལས་གྲངས་སྟོན་པར་བྱེད་པའི་མིང་གཞན་དུ་འབྱུང་ངོ་། །གཞན་དང་
གཞན་དུ་འགྱུར་བ་པ་ནི་ཞེས་བྱ་བ་ལ་སོགས་པ་ལ། སྔ་མ་དང་ཕྱི་མ་ལ་ལྟོས་ནས་གཞན་དང་གཞན་ཞེས་བརྗོད་ཀྱི། རང་བཞིན་གཞན་དུ་འགྱུར་བ་མ་ཡིན་ཞིང་། རྫས་གཞན་དུ་འགྱུར་བ་ནི་མ་ཡིན་ཏེ། འདས་པ་དང་ད་ལྟར་བ་ལ་ལྟོས་ནས་ཕྱི་མ་མ་འོངས་པ་ཞེས་བྱ་བ་ལ། ད་ལྟར་བ་དང་མ་འོངས་པ་ལ་ལྟོས་