ཏན་ཅི་ཞིག་ཡོད་པར་འགྱུར་ཞེས་བྱ་བ་ནི་བདེ་བ་དང་སྡུག་བསྔལ་དང་། བདེ་བ་ཡང་མ་ཡིན་སྡུག་བསྔལ་ཡང་མ་ཡིན་པའི་ཚོར་བ་གསུངས་པས་ཡོན་ཏན་ཅི་ཞིག་ཐོབ་ཅེས་བྱ་བའོ། །གལ་ཏེ་འཇིག་རྟེན་དང་མཐུན་པར་གསུངས་པ་ཡིན་ནོ་ཞེ་ན་སྟེ། འཇིག་རྟེན་དང་མཐུན་
པར་ཚོར་བ་གསུངས་སོ་སྙམ་པའི་བློ་འདིར་འགྱུར་ནའོ། །དེ་ནི་མ་ཡིན་ཏེ། ཚོར་བ་ཐམས་ཅད་སྡུག་བསྔལ་བ་ཉིད་ནི་དགོངས་ནས་གསུངས་སོ་ཞེས་བཀའ་སྩལ་པའི་ཕྱིར་རོ། །ཇི་ལྟར་ཞེ་ན། ཀུན་དགའ་བོ་གང་ཅི་ཚོར་ཡང་རུང་དེ་ནི་འདིར་སྡུག་བསྔལ་ལོ་ཞེས་བྱ་བ་ནི་ངས་འདུ་བྱེད་མི་རྟག་པ་ཉིད་
དང་། འདུ་བྱེད་རྣམ་པར་འགྱུར་བ་ཉིད་ལ་དགོངས་ནས་གསུངས་སོ་ཞེས་བྱ་བའོ། །དེའི་ཕྱིར་འཇིག་རྟེན་དང་མཐུན་པར་ཚོར་བ་གསུམ་ཞེས་གསུངས་པ་མ་ཡིན་ཏེ། འོ་ན་ཅི་ཞེ་ན། རང་གི་མཚན་ཉིད་ཁོ་ནས་ཚོར་བ་གསུམ་ཡོད་དོ། །གཞན་ཡང་ཡང་དག་པ་ཇི་ལྟ་བ་བཞིན་ཞེས་གསུངས་པའི་
ཡང་ཕྱིར་ཚོར་བ་གསུམ་དོན་དམ་པ་ཁོ་ནར་ཡོད་ཀྱི་འཇིག་རྟེན་དང་མཐུན་པར་མ་ཡིན་ནོ། །ཡང་ཇི་ལྟར་ཡང་དག་པ་ཇི་ལྟ་བ་གསུངས་ཤེ་ན། བདེ་བའི་དབང་པོ་གང་ཡིན་པ་དང་ཞེས་བྱ་བ་རྒྱས་པར་འབྱུང་སྟེ། འདིར་དཔེར་བརྗོད་པ་ནི་དེ་ལྟར་ཡང་དག་པའི་ཤེས་རབ་ཀྱིས་ཡང་དག་པ་ཇི་ལྟ་བ་བཞིན་མཐོང་
ཞིང་ཞེས་བྱ་བ་འདི་ཡིན་ནོ། །ཡང་དག་པ་ཇི་ལྟ་བ་བཞིན་ནི་སྒྲོ་མ་བཏགས་པ་དང་སྐུར་པ་མ་བཏབ་པ་ལ་བརྗོད་ན། གལ་ཏེ་སྡུག་བསྔལ་གྱི་ཚོར་བ་ཙམ་ཁོ་ན་ཞིག་ཡིན་ན་ནི་སྡུག་བསྔལ་བདེ་བར་མཐོང་བ་ཡང་དག་པ་ཇི་ལྟ་བ་ཡིན་པར་ཇི་ལྟར་རིགས། འཇིག་རྟེན་ཡང་ཇི་ལྟར་ན་སྡུག་བསྔལ་གྱི་ཚོར་བ་
ལ་རྣམ་པ་གསུམ་དུ་རྟོགས་པར་འགྱུར་ཞེས་བྱ་བ་ནི། །གལ་ཏེ་ཚོར་བ་རྣམ་པ་གསུམ་མ་ཡིན་ན་སྙམ་དུ་བསམས་པའོ། །གལ་ཏེ་ཆུང་ངུ་དང་། ཆེན་པོ་དང་། འབྲིང་པོ་དག་ལ་ཞེས་བྱ་བ་རྒྱས་པར་འབྱུང་སྟེ། སྡུག་བསྔལ་ཆུང་ངུ་ལ་ནི་བདེ་བའི་བློའོ། །ཆེན་པོ་ལ་ནི་སྡུག་བསྔལ་གྱི་བློའོ། །འབྲིང་
ལ་ནི་བདེ་བ་ཡང་མ་ཡིན་སྡུག་བསྔལ་ཡང་མ་ཡིན་པའི་བློའོ། །བདེ་བ་ལ་རྣམ་པ་གསུམ་ཡོད་པས་ཞེས་བྱ་བ་ལ་ཇི་ལྟར་ཚོར་བ་སྡུག་བསྔལ་རྣམ་པ་གསུམ་དམིགས་པ་དེ་བཞིན་དུ་བདེ་བ་ཡང་དམིགས་པས་བདེ་བ་ལ་ཡང་སྡུག་བསྔལ་གྱི་བློར་འགྱུར་རོ། །ཇི་ལྟར་ཞེ་ན། སྡུག་བསྔལ་ཆུང་ངུ་ལ་སོགས་