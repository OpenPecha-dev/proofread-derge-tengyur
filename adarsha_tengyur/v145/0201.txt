དེ་མེད་པར་ནི་མ་ཡིན་ནོ། །ཞེས་བྱ་བ་ནི་ཡང་དག་པ་ཇི་ལྟ་བ་བཞིན་ཤེས་པ་དེ་མེད་པར་རོ། །ཐབས་ཡང་དག་པར་བསྟན་པ་ཡིན་པའི་ཕྱིར་ཞེས་བྱ་བ་ལ། མདོ་དེ་ལས་སྤོང་བའི་ཐབས་ཡང་དག་པར་བསྟན་པའི་ཕྱིར་མདོ་དང་འགལ་བ་མེད་དེ། བསྒོམ་པའི་ལམ་ནི་མཐོང་བའི་ལམ་མེད་
པར་མི་འབྱུང་བ་ཉིད་དོ་སྙམ་དུ་བསམས་པའོ། །བྱེ་བྲག་མེད་པར་སེམས་ཁེངས་པ་ལ་ང་རྒྱལ་ཞེས་བཤད་དོ་ཞེས་བྱ་བ་ནི་བདག་དང་གཞན་ལ་བརྟེན་ནས་མཐོང་བ་ནི་ཁེངས་པ་སྟེ། འདིས་ཁེངས་པ་ན་ཞེས་བྱས་པའི་ཕྱིར་རོ། །དེ་འཇུག་པའི་བྱེ་བྲག་ལས་ནི་ཞེས་བྱ་བ་ནི་རྣམ་པའི་བྱེ་བྲག་ལས་སོ། །རིགས་དང་
རིགས་པ་ལ་སོགས་པ་དག་གི་སྒོ་ནས། ཆུང་ངུ་བས་བདག་ཁྱད་དུ་འཕགས་པའམ། དེ་དག་ཉིད་ཀྱི་སྒོ་ནས་མཉམ་པ་དང་མཉམ་མོ་སྙམ་དུ་སེམས་པའི་ཁེངས་པ་ལ་ནི་ང་རྒྱལ་ཞེས་བཤད་དོ། །གལ་ཏེ་འདི་ནི་ཕྱིན་ཅི་ལོག་ཏུ་མ་ཞུགས་པའི་ཕྱིར་ང་རྒྱལ་ཡིན་པར་མི་འོས་ཏེ། ཕྱིན་ཅི་མ་ལོག་པ་ལ་དམིགས་པའི་
ཕྱིར་རོ་ཞེ་ན། འདི་ནི་དམིགས་པ་ལ་ལྟོས་ཏེ། མི་དགེ་བ་ཉིད་མ་ཡིན་གྱི། འོ་ན་ཅི་ཞེ་ན། མཚུངས་པར་ལྡན་པ་ལ་ལྟོས་ནས་ཏེ། གནས་ཀྱི་འཁྲུག་པ་བཞིན་ནོ། །རིགས་པ་ལ་སོགས་པའི་སྒོ་ནས་མཉམ་པ་བས་བདག་ཁྱད་པར་འཕགས་སོ་སྙམ་པ་ནི་ལྷག་པའི་ང་རྒྱལ་ལོ། །དེ་དག་དེ་ཁོ་ནའི་སྒོ་ནས་ཁྱད་
པར་དུ་འཕགས་པ་བས་ཀྱང་བདག་ཁྱད་པར་དུ་འཕགས་སོ་སྙམ་པ་ནི་ང་རྒྱལ་ལས་ཀྱང་ང་རྒྱལ་ལོ། །ཉེ་བར་ལེན་པའི་ཕུང་པོ་ལྔ་ལ་ཞེས་བྱ་བ་རྒྱས་པར་འབྱུང་ངོ་། །དེ་དག་ལ་བདག་ཏུ་ང་རྒྱལ་བ་བཞག་པས་ན་བདག་སྟེ། ཉེ་བར་ལེན་པའི་ཕུང་པོ་ལྔའོ། །ངའོ་སྙམ་དུ་ང་རྒྱལ་བ་ནི་ངའོ་སྙམ་པའི་ང་རྒྱལ་ལོ། །ཁྱད་
པར་གྱི་ཐོབ་པ་མ་ཐོབ་པར་ཞེས་བྱ་བ་ལ། གལ་ཏེ་ཐོབ་པ་མ་ཐོབ་པར་ཞེས་བྱ་བའི་དོན་ཅི་ཡིན། འདི་ལྟར་ཐོབ་པ་ནི་ཐོབ་པ་ཁོ་ན་ཡིན་ནོ་ཞེ་ན། དོན་ནི་ཡོན་ཏན་དེའི་ཐོབ་པ་མ་རྙེད་པར་ཞེས་བྱ་བ་འདི་ཡིན་ཏེ། ཐོབ་པ་ལ་ཡང་ཐོབ་པ་ཡོད་དོ་ཞེས་བྱ་བ་ནི་གྲུབ་པའི་མཐའ་ཡིན་པའི་ཕྱིར་རོ། །ཁྱིམ་པ་དང་རབ་
ཏུ་བྱུང་བ་དང་བཟོ་དང་ཚུལ་ཁྲིམས་ལ་སོགས་པ་དག་གི་སྒོ་ནས་ཆེས་ཁྱད་པར་དུ་འཕགས་པ་བས་བདག་ཅུང་ཟད་ཅིག་གིས་དམན་ནོ་སྙམ་པ་ཅུང་ཟད་སྙམ་པའི་ང་རྒྱལ་ལོ། །ཡོན་ཏན་མ་ཡིན་པ་དང་ལྡན་པ་ལ་བདག་ཡོན་ཏན་དང་ལྡན་ནོ་སྙམ་པ་ནི་ལོག་པའི་ང་རྒྱལ་ལོ་ཞེས་བྱ་བ་ལ། ཡོན་ཏན་མ་ཡིན་པ་ནི་