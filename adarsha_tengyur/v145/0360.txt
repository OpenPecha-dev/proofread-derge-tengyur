འབྱོར་པ་མངོན་པར་བརྩོན་པ་གང་ཞིག་ཡིན་ཞེ་ན། གང་བརྩོན་འགྲུས་བརྩམས་པའོ། །ཇི་ལྟར་ན་ལམ་ངང་གིས་འབྱུང་བ་ཡིན་ཞེ་ན། མངོན་པར་འདུ་བྱེད་པ་མེད་པར་མངོན་དུ་གྱུར་པའི་ཕྱིར་རོ། །རྣལ་འབྱོར་པ་འདི་ལ་ལམ་ངང་གིས་འབྱུང་བའི་ཕྱིར་ཡོད་པས་ན། དེ་ལམ་ངང་གིས་
འབྱུང་བའོ། །མངོན་པར་བརྩོན་ཞིང་བརྩོན་པ་ཡང་དེ་ཡིན་ལ། ལམ་ངང་གིས་འབྱུང་བ་ཡང་ཡིན་པས་མངོན་པ་བརྩོན་པ་དང་། ལམ་ངང་གིས་འབྱུང་བའོ། །ལམ་ངང་གིས་འབྱུང་བ་ནི་ལམ་ངང་གིས་འབྱུང་བ་སྟེ། མྱ་ངན་ལས་འདས་པ་རྣམ་པ་གཉིས་ཡོད་པས་ཕུང་པོ་ལྷག་མ་
དང་བཅས་པའི་མྱ་ངན་ལས་འདའ་བ་ཞེས་སྨོས་སོ། །དེ་ཡང་ཞེས་བྱ་བ་རྒྱས་པར་འབྱུང་བ་ལ་སྐྱེས་ནས་ཡོངས་སུ་མྱ་ངན་ལས་འདའ་བ་དེ་ཡང་ཕུང་པོ་ལྷག་མ་མེད་པའི་མྱ་ངན་ལས་འདའ་བས་མྱ་ངན་ལས་འདའ་བའོ། །ཡང་གི་སྒྲས་ནི། དཔེར་ན་བར་མ་དོར་མྱ་ངན་ལས་འདའ་བ་བཞིན་ནོ་
ཞེས་སྟོན་ཏོ། །མ་ཡིན་ཏེ་དེ་ཚེ་འདོར་བ་ལ་དབང་མེད་པའི་ཕྱིར་རོ་ཞེས་བྱ་བ་ནི། དེ་ཡང་ཕུང་པོ་ལྷག་མ་མེད་པས་སོ་ཞེས་གང་སྨྲས་པ་དེ་ནི་དེ་ལྟ་མ་ཡིན་ནོ། །ཅིའི་ཕྱིར་ཞེ་ན། གང་གི་ཕྱིར་དེའི་ཚེ་འདོར་བ་ལ་དབང་མེད་པའི་ཕྱིར་རོ། །ཅི་སྟེ་མེད་ཅེ་ན། འདི་ལྟར་རབ་ཀྱི་མཐའ་པའི་བསམ་
གཏན་བཞི་པ་ཐོབ་པ་ནི་ཚེ་འདོར་བ་ལ་དབང་ལ། དེ་ཡང་མི་རྣམས་ཀྱི་ནང་དུ་སྐྱེད་པར་བྱེད་ཀྱི། གཞན་དུ་ནི་མ་ཡིན་ན་དེ་ནི་གཟུགས་ཀྱི་ཁམས་ན་ནི་བདག་དང་གཞན་དུ་སེམས་པར་མི་འགྱུར་རོ། །མངོན་པར་འདུ་བྱེད་པ་དང་བཅས་པར་ཡོངས་སུ་མྱ་ངན་ལས་འདའ་བ་ཞེས་བྱ་བ་ནི་འབད་པ་དང་བཅས་པར་
ཡོངས་སུ་མྱ་ངན་ལས་འདའ་བ་སྟེ། དེའི་ཕྱིར་དེ་ནི་མངོན་པར་འདུ་བྱེད་པ་དང་བཅས་པར་ཡོངས་སུ་མྱ་ངན་ལས་འདའ་བ་ཞེས་བྱའོ། །ཇི་ལྟར་མངོན་པར་འདུ་བྱེད་པ་དང་བཅས་ཤེ་ན། མངོན་པར་བརྩོན་པ་དང་། ལམ་ངང་གིས་འབྱུང་བ་མ་ཡིན་པའི་ཕྱིར་རོ་ཞེས་བྱ་བ་སྨོས་ཏེ། རྣལ་འབྱོར་
པ་བརྩོན་འགྲུས་བརྩམས་པ་ཉིད་ཀྱིས་མངོན་པར་བརྩོན་པའི་ཕྱིར་རོ། །ལམ་ངང་གིས་འབྱུང་བ་མ་ཡིན་པའི་ཕྱིར་རོ་ཞེས་བྱ་བ་ལ། དེ་ཉིད་ཀྱི་ཕྱིར་མངོན་པར་འདུ་བྱེད་པ་དང་བཅས་པར་ཡོངས་སུ་མྱ་ངན་ལས་འདའ་བར་གྲུབ་བོ། །མངོན་པར་འདུ་བྱེད་པ་མེད་པར་ཞེས་བྱ་བ་ནི་གོང་མ་ལས་