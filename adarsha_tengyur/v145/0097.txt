སྲིད་པ་བར་མའི་སྔོན་དུ་འགྲོ་བ་ཅན་ཞེས་བྱ་བའི་དོན་ཏོ། །གཞན་ཞེས་བྱ་བ་ལ། གང་ལས་གཞན་ཞེ་ན། སྐྱེས་ནས་མྱོང་བར་འགྱུར་བ་ལ་སོགས་པ་དག་ལས་སོ། །དེ་ནི་སྐྱེ་ནས་མྱོང་བར་འགྱུར་བ་ཁོ་ནས་འཕངས་པའི་ཕྱིར་རོ་ཞེས་བྱ་བ་ནི། གང་གི་ཕྱིར་གནས་སྐབས་བཅུ་
གཅིག་པོ་དེ་ནི་ལས་གཅིག་གིས་འཕངས་ཤིང་རིས་གཅིག་པ་ཁོ་ན་ཡིན་པ་དེའི་ཕྱིར་སྲིད་པ་བར་མ་མྱོང་བར་འགྱུར་བའི་ལས་གཞན་མ་བཤད་དོ། །ལས་ངེས་པ་དང་མ་ངེས་པ་བཤད་པ་དེའི་ཕྱིར་ཡང་ངེས་པའི་ལས་ཅི་འདྲ་བ་ཞེས་བྱ་བ་སྨོས་སོ། །ངེས་པ་ཤེས་ན་དེ་ལས་གཞན་ནི་མ་ངེས་པ་ཡིན་ནོ་ཞེས་
བྱ་བར་ཤེས་པ་ཁོ་ན་ཡིན་པས་དེ་ལ་དྲི་བ་མ་བྱས་སོ། །འབྲས་བུ་དང་སྙོམས་པར་འཇུག་པ་ཁྱད་པར་ཅན་ཞེས་བྱ་བ་ལ། ཁྱད་པར་ཅན་གྱི་སྒྲ་ནི་གཉི་ག་ལ་ཡང་སྦྱར་བར་བྱའོ། །དེ་ལས་འབྲས་བུ་ཁྱད་པར་ཅན་ནི་རྒྱུན་དུ་ཞུགས་པའི་འབྲས་བུ་དང་དགྲ་བཅོམ་པ་ཉིད་དོ། །སྙོམས་པར་འཇུག་པ་ཁྱད་
པར་ཅན་ནི་འགོག་པ་དང་། བྱམས་པ་དང་ཉོན་མོངས་པ་ཅན་མེད་པའི་སྙོམས་པར་འཇུག་པའོ། །ཁྱད་པར་སྨོས་པ་ནི་ལན་ཅིག་ཕྱིར་འོང་བ་དང་ཕྱིར་མི་འོང་བའི་འབྲས་བུ་དང་། དེ་ལས་གཞན་པའི་སྙོམས་པར་འཇུག་པ་རྣམས་རྣམ་པར་གཅད་པའི་ཕྱིར་རོ། །ཅི་འདྲ་ཡང་རུང་སྟེ་ཞེས་བྱ་བ་ནི་ཀུན་
ནས་དཀྲིས་པ་ཞན་པའམ། དྲག་པོས་བསླངས་ཏེ། གལ་ཏེ་བསོད་ནམས་ཀྱི་བློ་འམ། ཞེ་སྡང་གིས་བསླངས་ནའོ། །གང་ཞིག་བསོད་ནམས་ཀྱི་བློས་ཕའམ་མ་གསོད་པར་བྱེད་པ། དེའི་མི་དགེ་བའི་ལས་དེ་ཡང་མཚམས་མེད་པར་འགྱུར་རོ། །གཞན་ནི་མ་ཡིན་ནོ་ཞེས་བྱ་བ་ནི་གསོད་པར་བྱེད་
པའི་ལས་ལས་གཞན་པ་གཤེ་བ་ལ་སོགས་པ་དང་རྐང་པ་ལ་ཕྱག་བྱེད་པ་ལ་སོགས་པ་གང་ཡིན་པ་དང་། ཉོན་མོངས་པ་དང་རབ་ཏུ་དང་བ་གཞན་པས་ཀུན་ནས་བསླང་བ་དང་། རྒྱུན་ཆགས་སུ་བྱས་པ་མ་ཡིན་པ་དང་། ཡོན་ཏན་གྱི་ཞིང་ལས་གཞན་ལས་བྱས་པ་དང་། གཞན་ལ་ཕན་
བཏགས་པ་དང་བསོད་པའོ། །མཐོང་བའི་ཆོས་ལ་སོགས་པ་ལ་མྱོང་འགྱུར་ཕྱིར་ན་ཞེས་བྱ་བ་བཤད་པ་དེའི་ཕྱིར། ཡང་མཐོང་བའི་ཆོས་ལ་མྱོང་བར་འགྱུར་བ་ཞེས་བྱ་བ་རྒྱས་པར་སྨོས་ཏེ། ཞིང་གི་ཁྱད་པར་ལས་ནི་དགེ་སློང་ཤགས་ཀྱིས་ཕམ་པ་ཞིག་གིས་དགེ་འདུན་ལ་བུད་མེད་དུ་ཟད་