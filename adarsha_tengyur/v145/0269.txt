པ་དང་མི་ཤེས་པ་རྣམས་ཀྱིས་ཡིན་ནོ་ཞེས་བྱ་བ་ནི། སྐྱེས་བུ་གང་ཟག་འཆབ་པ་དང་ལྡན་པ་རྣམས་ཀྱི་ཞེས་བྱ་བར་སྦྱར་ཏེ་རྒྱལ་པོ་ལ་སོགས་པས་ཤེས་པ་རྣམས་ཀྱི་ནི་བདག་ལ་རྙེད་པ་དང་། བཀུར་སྟི་མེད་པར་འགྱུར་རོ་སྙམ་དུ་སྲེད་པའི་རྒྱུ་མཐུན་པ་ཡིན་ནོ། །མི་ཤེས་པ་
རྣམས་ཀྱི་ནི་མ་རིག་པའི་རྒྱུ་མཐུན་པ་ཡིན་ཏེ། ལས་བདག་གིར་བྱ་བ་ཉིད་དུ་མ་དད་པ་ནི་ཁ་ན་མ་ཐོ་བ་འཆབ་ཀྱི། གཙང་མར་བྱ་བའི་ཕྱིར་གཞན་གྱི་ཐ་དད་དུ་ཆགས་པར་མི་བྱེད་དོ། །ཁྲེལ་མེད་པར་མ་རིག་པའི་རྒྱུ་མཐུན་པ་ཇི་ལྟར་ཡིན་ཞེ་ན། གང་གིས་ཕྱིར་ཁྲེལ་མེད་པ་འཇིགས་པར་མི་ལྟ་བ་ཡིན་པའི་
ཕྱིར་རོ། །ཐེ་ཚོམ་ལས་འགྱོད་ཅེས་བྱ་བ་ནི་ཉོན་མོངས་པ་ཅན་བརྗོད་པར་འདོད་པའི་ཕྱིར་རོ། །ཉོན་མོངས་དྲི་མ་ཞེས་བྱ་བ་ནི། ཇི་ལྟར་ལུས་དང་དྲི་མ་འབྱུང་བ་དེ་བཞིན་དུ་རྒྱུ་ལ་སོགས་པ་འདི་དག་ཀྱང་ཉོན་མོངས་པ་རྣམས་ལས་འབྱུང་ངོ་། །རྒྱུ་ནི་གཞན་འདྲིད་པའོ་ཞེས་བྱ་བ་ནི་གཞན་འདྲིད་པའི་
བསམ་པ་ཅན་གྱིས་སྲང་ལ་གཡོ་ལ་སོགས་པ་བྱེད་དོ། །གཡོ་ནི་སེམས་གྱ་གྱུ་བ་སྟེ་ཞེས་བྱ་བ་ལ་གཡོ་ནི་རང་དང་གཞན་གྱི་ནང་གི་བསམ་པ་མཁྱུད་པ་དང་། མི་གསལ་བར་བྱེད་པའི་ཐབས་སུ་གནས་པའི་སེམས་གྱ་གྱུ་བའོ། །རྒྱགས་པ་ནི་སྔར་བཤད་ཟིན་ཏོ་ཞེས་བྱ་བ་ནི་རྒྱགས་པ་ནི། རང་གི་
ཆོས་ལ་ཆགས་པ་ཡི། །སེམས་ནི་ཡོངས་སུ་གདུང་བའོ། །ཞེས་བྱ་བ་ཡིན་ནོ། །ཉོན་མོངས་པ་རྣམ་པ་གཉིས་དང་མཚུངས་པར་ལྡན་པའི་ཕྱིར་ཞེས་བྱ་བ་ནི་མཐོང་བ་དང་བསྒོམ་པས་སྤང་བར་བྱ་བའི་ཕྱིར་ཞེས་བྱ་བའི་དོན་ཏེ། འདི་ལྟར་ངོ་ཚ་མེད་པ་དང་ཁྲེལ་མེད་པ་ནི་མི་དགེ་བ་ཐམས་ཅད་དང་མཚུངས་
པར་ལྡན་པའི་ཕྱིར་རོ། །རྨུགས་པ་དང་རྒོད་པ་ནི་ཉོན་མོངས་པ་ཐམས་ཅད་དང་མཚུངས་པར་ལྡན་པའི་ཕྱིར་རོ། །གཉིད་ནི་ཡིད་ཀྱི་ས་པ་འདོད་པ་ན་སྤྱོད་པ་ཐམས་ཅད་དང་མཚུངས་པར་ལྡན་པའི་ཕྱིར་རོ། །དེ་ཉིད་ཀྱི་ཕྱིར་གང་ཞིག་ཅེས་བྱ་བ་འབྱུང་སྟེ། ཀུན་ནས་དཀྲིས་པའི་ཆོས་ཉེ་བའི་ཉོན་མོངས་
པ་གང་ཞིག་བདེན་པ་གང་མཐོང་བས་སྤང་བར་བྱ་བའི་ཉོན་མོངས་པ་དང་མཚུངས་པར་ལྡན་པ་ནི་བདེན་པ་དེ་མཐོང་བས་སྤང་བར་བྱ་བ་ཡིན་གྱི་གཞན་གྱིས་སྤང་བར་བྱ་བ་ནི་མ་ཡིན་ནོ། །མ་རིག་པ་ཙམ་དང་མཚུངས་པར་ལྡན་པའི་ཕྱིར་རོ་ཞེས་བྱ་བ་ནི་མ་རིག་པ་བསྒོམ་པས་སྤང་བར་བྱ་བ་ཙམ་དང་མཚུངས་