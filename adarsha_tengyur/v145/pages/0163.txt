གནས་ཏེ། སུམ་ཅུ་རྩ་གསུམ་པའི་གནས་ན་ཞེས་བྱ་བའི་དོན་ཏོ། །གནས་མཆོག་དག་ན་ཞེས་བྱ་བ་ནི་འཐབ་བྲལ་ལ་སོགས་པའི་གནས་དག་ནའོ། །འཇིག་རྟེན་གྱི་ཁམས་གཞན་དག་ན་ཡང་ཁྱོད་འདྲ་བ་མེད་པར་ཤེས་པར་བྱ་བའི་ཕྱིར། ཕྱོགས་དང་ཕྱོགས་མཚམས་དག་ན་
མེད། །ཅེས་བྱ་བ་སྨོས་སོ། །འོན་ཏེ་ཡིད་མི་ཆེས་ན་འགའ་ཞིག་གིས་རི་རྣམས་དང་ནགས་དག་ཏུ་བཅས་པའི་ས་སྟེངས་རྒྱས་པར་སེམས་ཅན་མང་པོ་གནས་པ་འདི་ཀུན་དུ་ཉུལ་ཅིག །བདག་ཉིད་ཚོལ་ཅིག་ཅེས་བྱ་བར་བསམས་པ་ཡིན་ནོ། །གལ་ཏེ་ཡང་བྱང་ཆུབ་སེམས་དཔའ་ཉེ་བས་མིང་གི་ཚོགས་
ལ་སོགས་པ་སྣ་ཚོགས་པ་དག་གིས་བསྟོད་པ་བྱེད་པར་ནུས་མོད་ཀྱི། དེ་ལྟར་ན་ཡང་བྱང་ཆུབ་སེམས་དཔའ་རྣམ་པར་གཡེང་བ་ལ་འཇིགས་པས་ཡིད་ཀྱི་རྒྱུན་གཡེངས་པར་མ་བྱས་སོ། །བསྐལ་པ་དགུ་ཡང་བསྡུམས་སོ་ཞེས་བྱ་བ་ནི་བརྩོན་འགྲུས་བརྩམས་པ་གཅིག་གིས་བསྐལ་པ་དགུ་བཅུ་རྩ་གཅིག་
གིས། །བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་ཕྱིར་རོ། །བྱང་ཆུབ་པའི་སྔོན་རོལ་གྱི་དེ་མ་ཐག་ཅེས་བྱ་བ་ནི་རྡོ་རྗེ་ལྟ་བུའི་ཏིང་ངེ་འཛིན་གྱི་ཚེ་སྟེ། དེ་མ་ཐག་པ་ནི་རྣམ་པ་གཉིས་ཏེ། དེའི་ཕྱིར་སྔོན་རོལ་སྨོས་པ་ནི་འོག་རོལ་གྱི་དེ་མ་ཐག་པ་ལས་ཁྱད་པར་དུ་བྱེད་པའོ། །ཅིའི་ཕྱིར་སྔོན་
རོལ་གྱི་དེ་མ་ཐག་པ་སྨོས་ཤེ་ན། ཕ་རོལ་ཏུ་ཕྱིན་པ་ཡོངས་སུ་རྫོགས་པས་བྱང་ཆུབ་པའི་ཕྱིར་རོ། །ཅི་རིགས་པར་ཞེས་བྱ་བ་ལ། ལ་ལ་ནི་བསོད་ནམས་ཀྱང་ཡིན་གཞི་ཡང་ཡིན། ལ་ལ་ནི་བསོད་ནམས་ཀྱང་ཡིན་བྱ་བ་ཡང་ཡིན། ལ་ལ་ནི་བསོད་ནམས་ཁོ་ན་ཡིན་པས་སོ། །ཇི་ལྟར་ཞེ་ན། དཔེར་
ན་ཞེས་བྱ་བ་རྒྱས་པར་སྨོས་སོ། །སྲོག་གཅོད་པ་ལ་སོགས་པ་ལས་ཀྱི་ལམ་བདུན་པོ་དེ་དག་ནི་ལས་ཀྱི་རང་བཞིན་ཡིན་པའི་ཕྱིར་དང་། དེ་དག་ལ་བརྟེན་ནས་དེ་དག་ཀུན་ནས་སློང་བར་བྱེད་པའི་སེམས་པ་འཇུག་པའི་ཕྱིར་ལས་ཀྱང་ཡིན་ལམ་ཡང་ཡིན། བརྣབ་སེམས་ལ་སོགས་པ་གསུམ་ནི་ལས་ཀྱི་
ལམ་ཁོ་ན་ཡིན་ནོ། །ལས་གང་ཞེ་ན། སེམས་པ་ཞེས་བྱ་བའི་སྟེ། དེ་དག་དང་མཚུངས་པར་ལྡན་པའི་སེམས་པ་ནི། དེ་དག་གི་རྒྱུ་བས་རྒྱུ་ཞེས་བྱ་བ་ལ་སོགས་པར་ལས་ཀྱི་ལམ་བཤད་པ་དེ་བཞིན་ནོ། །ལུས་དང་ངག་གི་ལས་ནི་གསུམ་ཆར་ཡིན་ནོ་ཞེས་བྱ་བ་འབྱུང་སྟེ། ཇི་ལྟར་ཞེ་ན། རེ་ཞིག་སྦྱིན་པ་