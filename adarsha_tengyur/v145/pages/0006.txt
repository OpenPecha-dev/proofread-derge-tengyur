མ་ཡིན་ཏེ། དེ་ནི། དབང་ཕྱུག་སོགས་མིན་རིམ་སོགས་ཕྱིར། །ཞེས་བྱ་བ་དེས་བཀག་པའི་ཕྱིར་རོ། །དེ་ལ་སེམས་ཅན་གྱི་འཇིག་རྟེན་སྣ་ཚོགས་ནི་ཁམས་དང་འགྲོ་བ་དང་སྐྱེ་གནས་དང་། ཚད་དང་ཚེ་ལ་སོགས་པའི་བྱེ་བྲག་གི་བཤད་དོ། །སྣོད་ཀྱི་འཇིག་རྟེན་སྣ་ཚོགས་པ་ནི་
གཞལ་མེད་ཁང་དང་། གླིང་དང་། རི་དང་རླུང་གི་དཀྱིལ་འཁོར་ལ་སོགས་པའི་བྱེ་བྲག་གིས་བཤད་དོ། །སུས་ཀྱང་བློ་སྔོན་དུ་བཏང་སྟེ་བྱས་པ་ནི་མེད་དོ་ཞེས་བྱ་བ་ནི་སྤྲུལ་པ་པོས་སྤྲུལ་པ་ལྟར་རོ། །གལ་ཏེ་རྒྱུ་མེད་པའམ་མཐོང་བའི་རྒྱུ་ཅན་ནམ། བློ་སྔོན་དུ་བཏང་སྟེ་མ་ཡིན་ན། དེ་
སུས་བྱས་ཤེ་ན། དེའི་ཕྱིར་འོ་ན་ཅི་ལྟ་བུ་ཞེ་ན། སེམས་ཅན་རྣམས་ཀྱི་ལས་ལས་འཇིག་རྟེན་སྣ་ཚོགས་སྐྱེ། །ཞེས་བྱ་བ་སྨོས་ཏེ། གང་ཅི་རིགས་པར་འབྲས་བུ་བཞིའི་སྒོ་ནས་ལས་ཀྱི་འབྲས་བུ་མ་ཡིན་པའི་དངོས་པོ་གཞན་སྐྱེ་བ་དེ་ནི་འགའ་ཡང་ཡོད་པ་མ་ཡིན་ནོ། །འདི་གང་
ལས་ཤེ་ན། ལས་རྣམས་ཀྱི་ནུས་པ་མཐོང་བའི་ཕྱིར་རོ། །འབྲས་བུ་ཡིད་དུ་འོང་བ་དང་། ཡིད་དུ་མི་འོང་བ་སྐྱེད་པ་ལ་ལས་རྣམས་ཀྱི་ནུས་པ་མངོན་སུམ་ཉིད་དུ་སྣང་སྟེ། དཔེར་ན་ཞིང་པའི་འབད་པ་ལས་ཞིང་རྨོ་བ་ལ་སོགས་པའི་འབྲས་བུ་འབྱུང་བ་དང་། གཞན་གྱི་ཆུང་མ་ལ་
འགྲོ་བ་ལས་འབྲས་བུ་མི་འདོད་པས་གསོད་པ་ལ་སོགས་པ་འབྱུང་བ་མཐོང་ངོ་། །ཁ་ཅིག་ནི་འབད་པ་མེད་པར་མངལ་ནས་འཐོན་པ་བཀྲུས་པ་མན་ཆད་དུ་བདེ་བར་མཐོང་ལ། ཁ་ཅིག་ནི་སྡུག་པར་མཐོང་ངོ་། །འདིར་འབྲས་བུ་ཡིད་དུ་འོང་བ་དང་། ཡིད་དུ་མི་འོང་བ་ཐོས་པ་ནི་ལས་
སྔོན་དུ་འགྲོ་བ་ཅན་ཡིན་པས་བདེ་བ་དང་སྡུག་བསྔལ་ཐོབ་པ་དེ་ཡང་ལས་སྔོན་དུ་འགྲོ་བར་འགྱུར་རོ། །གལ་ཏེ་ལས་ལས་སྐྱེས་ན་ཞེས་བྱ་བ་ལ་སོགས་པ་ནི་ནང་གི་ལུས་ཀྱི་འབྲས་བུ་ཅན་གྱི་ལས་ནི་སྟོབས་དང་ལྡན་པའི་ཕྱིར་རོ་སྙམ་དུ་བསམས་པའོ། །གང་དག་ལས་རྨ་ལྟ་བུར་
གྱུར་པའི་ལུས་ངག་དང་། དེའི་གཉེན་པོར་གྱུར་པའི་ལོངས་སྤྱོད་དགའ་དགའ་ལྟ་བུ་དག་འབྱུང་བ་ལས་དེ་དག་ནི་དེ་ལྟ་བུའི་རང་བཞིན་ཅན་དག་ཡིན་ནོ། །ཡང་ལས་དེ་དག་གང་གི་ཡིན་ཞེ་ན། དེའི་ཕྱིར་སེམས་ཅན་འདྲེན་མར་བྱེད་པ་རྣམས་ཀྱི་ཞེས་བྱ་བ་སྨོས་ཏེ། དགེ་བ་དང་མི་དགེ་