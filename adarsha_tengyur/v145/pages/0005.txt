ཉིད་ཡིན་ན་ནི། ཁྱད་པར་གྱི་རྒྱུ་མེད་པས་ཐམས་ཅད་རྒྱུ་མེད་པ་ཉིད་དུ་འགྱུར་ན། རུང་བ་ཡང་མ་ཡིན་ནོ། །ཅིའི་ཕྱིར་ཞེ་ན། དབང་པོ་དང་། དོན་དང་། ས་བོན་དང་། འོ་མ་དང་། མེ་དང་། དུ་བ་
དང་། བརྡབས་པ་ལ་སོགས་པ་ཡོད་པ་དང་མེད་པ་ན་བློ་དང་མྱུ་གུ་དང་ཞོ་དང་ཚོས་བྱེད་ལས་སྐྱེ་བ་དང་སྒྲ་ལ་སོགས་པ་ཡོད་པ་དང་མེད་པ་ལ་ཐ་དད་པའི་ཕྱིར་རོ། །དེའི་རྒྱུ་ཁུ་ཆུ་དང་ཁྲག་ལ་སོགས་པ་མཐོང་བ་ཁོ་ན་ཡང་མ་
ཡིན་ཏེ། ཁུ་ཆུ་དང་ཁྲག་ལ་སོགས་པ་ཁྱད་པར་མེད་བཞིན་དུ། ཕ་དང་མའི་ནངས་ཀྱི་དང་པོའི་བྱ་བ་མཚུངས་པའི་སྤུན་རྣམས་ལ། ལུས་དང་། དབང་པོ་དང་། ནད་མེད་པ་དང་། སྟོབས་དང་ཡིད་གཞུངས་པ་དང་། 
བློ་དང་། བཟོད་པ་དང་། བརྩོན་འགྲུས་དང་། བརྟེན་པ་དང་། གཏོང་བ་དང་། ལྷག་པར་མོས་པ་དང་། འདོད་ཆགས་དང་། ཞེ་སྡང་དང་། ང་རྒྱལ་དང་། ནོར་འབྱོར་པ་དང་། རྒུད་པའི་བྱེ་བྲག་མཐོང་བའི་ཕྱིར་རོ། །
བྱ་བ་དག་ལ་མཉམ་པོར་འཇུག་པ་ན་ཁ་ཅིག་གིས་བྱ་བའི་འབྲས་བུ་ཐོབ་ལ། ཁ་ཅིག་ནི་ངལ་བ་འབའ་ཞིག་ཏུ་འགྱུར་ན་དེ་ནི་མ་མཐོང་བའི་རྒྱུ་མེད་པར་མི་རུང་ངོ་། །འགའ་ཞིག་གིས་བློ་སྔོན་དུ་བཏང་སྟེ། བྱས་པ་ཡང་