དེའི་ཕྱིར་འདུས་བྱས་ཐམས་ཅད་སྐད་ཅིག་མ་ཡིན་ནོ་ཞེས་བྱ་བར་གྲུབ་སྟེ། ཆོས་དང་ཆོས་མ་ཡིན་པ་ལས་མ་གཏོགས་པའི་འཇིག་པའི་རྒྱུ་ལ་མི་ལྟོས་པའི་ཕྱིར་རོ། །དེའི་ཕྱིར་བརྩད་མི་དགོས་སོ། །རྒྱུ་ཡང་འཇིག་པ་པོར་འགྱུར་རོ་ཞེས་བྱ་བ་ལ། ཚོས་པར་
བྱ་བ་དང་ཚོས་པར་བྱེད་པའི་རྫས་ཕྲད་པ་ལས་སྔ་མ་སྔ་མ་འགགས་དང་རིམ་གྱིས་ཚོས་བྱེད་ལས་སྐྱེས་པ་ཕྱི་མ་ཕྱི་མ་རྣམས་ལ་ཚོས་པ་དང་ཆེས་ཚོས་པ་དང་། ཆེས་ཆེར་ཚོས་པ་འབྱུང་བ་མཐོང་སྟེ། དེ་ལ་ཆེས་ཚོས་པ་འབྱུང་བ་ན་མེ་དང་འབྲེལ་པ་ལས་ཚོས་པ་དག་འཇིག་པར་འདོད་ན། 
དེ་ལྟ་ན་རྒྱུ་ཉིད་འཇིག་པ་པོར་འགྱུར་ན། གང་ཁོ་ན་ལས་ཚོས་བྱེད་ལས་སྐྱེས་པ་རྣམས་འབྱུང་བ་དེ་ཉིད་ལས་དངོས་པོ་མེད་པ་ཡིན་ནོ་ཞེས་བྱ་བ་འདི་ནི་རིགས་པ་ཡང་མ་ཡིན་ཏེ། དུས་ཐ་དད་པ་དག་རྒྱུ་གཅིག་ཏུ་མི་འགྲུབ་པའི་ཕྱིར་རོ། །ཅིའི་ཕྱིར་ཞེ་ན། ཅིག་ཅར་ཡོད་པ་དང་མེད་པར་
ཐལ་བར་འགྱུར་བའི་ཕྱིར་ཏེ། ཇི་སྐད་དུ། གཅིག་ལས་དུས་ཐ་དད་མིན་དཔེར། །ས་བོན་མྱུ་གུ་དང་དེ་བཞིན། །གཤེར་དང་གཤེར་མིན་གྲང་དྲོ་བཞིན། །བུ་རམ་ལས་སྲ་གནས་སྐབས་གཞན། །ཞེས་བཤད་དོ། །གང་ཞིག་མེ་ནི་སྐད་ཅིག་པ་ཡིན་པའི་ཕྱིར་སྐྱེད་པར་བྱེད་པ་ནི་གཞན་ཡིན་ལ། 
འཇིག་པར་བྱེད་པ་ནི་གཞན་ཡིན་ནོ་སྙམ་དུ་སེམས་པ་དེ་ལ། ཡང་ན་རྒྱུ་མེ་བྱེ་བྲག་མེད་པར་འགྱུར་རོ་ཞེས་བྱ་བ་སྨོས་ཏེ། འབྲས་བུ་འདྲ་བ་གཞན་སྐྱེ་བའི་རྒྱུ་ཡིན་པའི་ཕྱིར་སྐྱེད་པར་བྱེད་པ་དང་བྱེ་བྲག་མེད་པས་ན་འཇིག་པར་བྱེད་པར་མི་རུང་ངོ་། །རེ་ཞིག་མེ་ལྕེ་གཞན་དག་ལས་ཞེས་བྱ་བ་ནི་མེ་ལྕེ་
རྣམས་སྐད་ཅིག་མ་མ་ཡིན་པའི་ཕྱིར་གཞན་ནི་སྐྱེད་པར་བྱེད་པ་ཡིན་ལ། གཞན་ནི་འཇིག་པར་བྱེད་པའོ་སྙམ་དུ་བསམས་པའོ། །བརྟག་པ་གང་གིས་ན་སྐྱེད་པར་བྱེད་པ་ཉིད་འཇིག་པར་བྱེད་པར་མི་འགྱུར་བ། ཐལ་བ་དང་ཁ་བ་དང་ཚ་བ་དང་ཉི་མ་དང་། ཆུ་དང་ས་དང་འབྲེལ་པ་ལས་སྨིན་བྱེད་ལས་སྐྱེས་
པའི་བྱེ་བྲག་འབྱུང་བ་ལ་གང་བརྟག་པར་བྱ་སྟེ། ཐལ་བ་ལ་སོགས་པ་དག་ནི་སྐད་ཅིག་མ་མ་ཡིན་ནོ། །དེར་གདོན་མི་ཟ་བར་སྐྱེད་པར་བྱེད་པ་ཡང་ཡིན་ལ་འཇིག་པར་བྱེད་པ་ཡིན་པའམ་འཇིག་པ་ལ་རྒྱུ་ཅུང་ཟད་ཀྱང་མེད་པའམ། ཚྭ་ལ་སོགས་པ་འདི་སྐད་ཅིག་རེ་རེ་ལ་གཞན་ཉིད་ཡིན་པར་འདོད་པར་