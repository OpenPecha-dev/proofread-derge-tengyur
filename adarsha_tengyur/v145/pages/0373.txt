མཐའ་དག་དང་ལྡན་པ་གཅིག་དང་། བསམ་གཏན་དང་པོ་རྣམ་པ་གཅིག་ལས་འདོད་ཆགས་དང་བྲལ་བ་ནས། རྣམ་པ་བརྒྱད་ལས་འདོད་ཆགས་དང་བྲལ་བའི་བར་གཞན་བརྒྱད་དེ། དེ་དག་ནི་སྔར་གྱི་འཆིང་བ་མཐའ་དག་དང་ལྡན་པ་དང་བཅས་ཏེ། བསམ་གཏན་
དང་པོའི་དགུ་ཡིན་ནོ། །དེ་བཞིན་དུ་བསམ་གཏན་དང་པོ་ལས་འདོད་ཆགས་དང་བྲལ་བ་གཉིས་པའི་འཆིང་བ་མཐའ་དག་དང་ལྡན་པ་ནས་རྣམ་པ་བརྒྱད་ལ་འདོད་ཆགས་དང་བྲལ་བ་ཞེས་བྱ་བའི་བར་དེ་དག་ནི་གང་ཟག་དགུ་ཡིན་ནོ། །དེ་བཞིན་དུ་བསམ་གཏན་གཉིས་པའི་རྣམ་པ་དགུ་ལས་
འདོད་ཆགས་དང་བྲལ་བ་བསམ་གཏན་གསུམ་པའི་འཆིང་བ་མཐའ་དག་དང་ལྡན་པ་དང་། བསམ་གཏན་གསུམ་པའི་རྣམ་པ་བརྒྱད་ལས་འདོད་ཆགས་དང་བྲལ་བ་ཞེས་བྱ་བ་དེ་དག་ཀྱང་གང་ཟག་དགུ་ཡིན་ལ། བསམ་གཏན་གསུམ་པའི་རྣམ་པ་དགུ་ལས་འདོད་ཆགས་དང་བྲལ་བ་བསམ་
གཏན་བཞི་པའི་འཆིང་བ་མཐའ་དག་དང་ལྡན་པ་དང་། བསམ་གཏན་བཞི་པའི་རྣམ་པ་བརྒྱད་ལས་འདོད་ཆགས་དང་བྲལ་བ་ཞེས་བྱ་བ་དེ་དག་ཀྱང་དགུ་ཡིན་ཏེ། དགུ་ཚན་བཞིན་སུམ་ཅུ་རྩ་དྲུག་གོ་ཞེས་བྱ་བར་གྲུབ་བོ། །བསམ་གཏན་བཞིའི་དགུ་པའི་རྣམ་པ་ལས་འདོད་ཆགས་དང་བྲལ་བ་ནི་མ་སྨོས་
ཏེ། དེ་ནི་གཟུགས་མེད་པའི་འཆིང་བ་མཐའ་དག་དང་ལྡན་པ་ཡིན་པས་གཟུགས་མེད་པར་ཉེ་བར་འགྲོ་བ་ཡིན་ན། འདིར་ནི་གཟུགས་སུ་ཉེ་བར་འགྲོ་བའི་སྐབས་སུ་བབ་པ་ཡིན་ཏེ། སྲིད་པ་བར་མ་དང་སྦྱར་བའི་ཕྱིར་རོ། །གནས་གཅིག་ན་རིགས་དྲུག་གོ་ཞེས་བྱ་བ་ནི་ཚངས་རིས་ཀྱི་གནས་
ནའོ། །རིགས་དང་རིགས་ལ་གང་ཟག་དགུ་དགུའོ། །ཇི་ལྟར་ཞེ་ན། འཆིང་བ་མཐའ་དག་དང་ལྡན་པ་ནས་རང་གི་བསམ་གཏན་གྱི་རྣམ་པ་བརྒྱད་ལས་ཞེས་བྱ་བ་སྨོས་སོ། །རང་གི་བསམ་གཏན་གྱི་ཞེས་བྱ་བ་ནི་བསམ་གཏན་དང་པོའིའོ། །འདིའི་རང་གི་ནི་བསམ་གཏན་དང་པོ་ཚངས་རིས་སོ། །དགུ་
ཚན་དྲུག་ན་ཞེས་བྱ་བ་ལ། རིགས་དྲུག་ཚན་དགུ་གཟུང་བས་དགུ་ཚན་དྲུག་སྟེ། གཅིག་ཏུ་བསྡོམས་ན་ལྔ་བཅུ་རྩ་བཞིར་འགྱུར་རོ། །ལྔ་བཅུ་རྩ་བཞི་ཕྲག་བཅུ་དྲུག་ན་ཞེས་བྱ་བ་ནི་གནས་གཞན་བཅུ་དྲུག་བཟུང་བའི་ཕྱིར་རོ། །ཚངས་ཆེན་ནི་གནས་གཞན་མ་ཡིན་ལ། གནས་གཞན་ཡིན་ན་