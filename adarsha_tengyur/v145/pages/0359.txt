གསུམ་མམ་བཞི་ལས་གྲོལ་ཡང་། དེ་སྲིད་དུ་རིགས་ནས་རིགས་སུ་སྐྱེ་བ་མ་ཡིན་ལ། རྣམ་པ་བདུན་དང་བརྒྱད་ཟད་ཀྱང་དེ་སྲིད་དུ་བར་ཆད་གཅིག་པ་མ་ཡིན་ཏེ། དེ་དག་གི་གཉེན་པོ་ཟག་པ་མེད་པའི་དབང་པོ་ཐོབ་པ་མེད་པའི་ཕྱིར་རོ། །དེ་ཉིད་ཀྱི་ཕྱིར། ཇི་སྲིད་དུ་འབྲས་
བུ་ཁྱད་པར་ཅན་གྱི་ལམ་མངོན་དུ་མ་བྱས་པ་ཞེས་བྱ་བ་སྨོས་སོ། །ཐ་མའི་ཆ་དང་མཐུན་པ་རྣམ་པ་ལྔ། །ཞེས་བྱ་བ་རྒྱས་པར་འབྱུང་ངོ་། །གདོན་མི་ཟ་བར་སྔོན་གཉིས་སམ་གསུམ་སྤངས་པ་ཡིན་ནོ་ཞེས་བྱ་བ་ནི་འདོད་ཆགས་དང་བྲལ་བ་དང་མཐར་གྱིས་པ་དག་དང་གོ་རིམས་བཞིན་ཏེ། 
འདོད་ཆགས་དང་བྲལ་བས་ནི་འདོད་པ་ལ་འདུན་པ་དང་། གནོད་སེམས་གཉིས་སྤངས་པ་ཡིན་ལ། མཐར་གྱིས་པ་ནི་འཇིག་ཚོགས་ལ་ལྟ་བ་དང་། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་དང་ཐེ་ཚོམ་དང་གསུམ་སྤངས་ཏེ་རྣམ་པ་ལྔར་འགྱུར་རོ། །དེའི་ཕྱིར་སྤངས་པ་བསྡོམས་པ་
ལས་མདོ་ལས་དེ་སྐད་དུ་འབྱུང་སྟེ། སྔོན་སྤངས་པའི་བྲལ་བ་ཐོབ་པ་རྙེད་པས་ཐ་མའི་ཆ་དང་མཐུན་པ་ལྔ་སྤངས་པ་ཞེས་བརྗོད་དོ། །དེ་ནི་བར་སྐྱེས་འདུ་བྱེད་དང་། །འདུ་བྱེད་མེད་ཡོངས་མྱ་ངན་འདའ། །དེ་ནི་ཞེས་བྱ་བ་ནི་ཕྱིར་མི་འོང་བའོ། །འདི་ལ་བར་མ་དོ་དང་སྐྱེས་ནས་དང་། འདུ་བྱེད་དང་འདུ་
བྱེད་པ་མེད་པར་ཡོངས་སུ་མྱ་ངན་ལས་འདའ་བ་ཡོད་པས་ན། བར་སྐྱེས་འདུ་བྱེད་དང་། འདུ་བྱེད་མེད་ཡོངས་མྱ་ངན་འདའ། །དེ་བཞིན་དུ་སྐྱེས་པ་དང་འདུ་བྱེད་པ་དང་འདུ་བྱེད་པ་མེད་པ་ལ་སྦྱར་བར་བྱའོ་ཞེས་བྱ་བ་ལ་ཅི་ཞེ་ན། ཡོངས་སུ་མྱ་ངན་ལས་འདའ་ཞེས་བྱ་བའི་སྒྲ་དང་ཚིག་རྣམ་པར་སྦྱར་བ་
གཞན་སྦྱར་བར་བྱའོ་ཞེས་བྱ་བའི་ཐ་ཚིག་གོ། །ཇི་ལྟར་ཞེ་ན། འདི་སྐྱེས་ནས་ཡོངས་སུ་མྱ་ངན་ལས་འདའ་བས་ན་སྐྱེས་ནས་ཡོངས་སུ་མྱ་ངན་ལས་འདའ་བའོ། །འདུ་བྱེད་པར་ཡོངས་སུ་མྱ་ངན་ལས་འདའ་བས་ན། འདུ་བྱེད་པར་ཡོངས་སུ་མྱ་ངན་ལས་འདའ་བའོ། །འདི་འདུ་བྱེད་པ་མེད་པར་
ཡོངས་སུ་མྱ་ངན་ལས་འདའ་བས་ན། འདུ་བྱེད་པ་མེད་པར་ཡོངས་སུ་མྱ་ངན་ལས་འདའ་བའོ་ཞེས་བྱ་བ་ཡིན་ནོ། །མངོན་པར་བརྩོན་པ་དང་ལམ་ངང་གིས་འབྱུང་བ་ཉིད་ཀྱི་ཕྱིར་རོ་ཞེས་བྱ་བ་ནི་རྣལ་འབྱོར་པ་མངོན་པར་བརྩོན་པ་ཉིད་ཀྱི་ཕྱིར་དང་། ལམ་ངང་གིས་འབྱུང་བ་ཉིད་ཀྱི་ཕྱིར་རོ། །རྣལ་