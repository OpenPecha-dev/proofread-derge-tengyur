ཕྱིར་མེ་ཏོག་རྣམས་ཀྱིས་ཏིལ་བསྒོས་པར་བྱེད་པ་དེ་བཞིན་ནོ། །ཡང་ཚུལ་ཁྲིམས་དང་བསྒོམས་པས་ཅིར་འགྱུར་ཞེས་བྱ་བ་ནི། ཚིག་གི་ལྷག་མའོ། །མཐོ་རིས་དོན་དུ་ཚུལ་ཁྲིམས་ཞེས་བྱ་བ་ལ། སྦྱིན་པ་ཡང་མཐོ་རིས་ཀྱི་དོན་དུ་འགྱུར་མོད་ཀྱི་ཚུལ་ཁྲིམས་ནི་གཙོ་བོ་ཡིན་པའི་ཕྱིར་རོ། །དེ་མེད་
ན་མི་འབྱུང་བའི་ཕྱིར། ཚུལ་ཁྲིམས་ཀྱིས་ཀྱང་བྲལ་བར་ནི་འགྱུར་མོད་ཀྱི། བསྒོམ་པ་ནི་གཙོ་བོ་ཡིན་པའི་ཕྱིར་རོ། །བསོད་ནམས་བྱ་བའི་དངོས་པོའི་ཞར་ལ་འདི་ཡང་བསམ་པར་བྱ་སྟེ། མདོ་ལས་གང་ཟག་བཞི་ནི་ཚངས་པའི་བསོད་ནམས་བསྐྱེད་དོ་ཞེས་གསུངས་པ་ཞེས་བྱ་བ་ནི། སྔོན་མ་
བཞེངས་པའི་ས་ཕྱོགས་སུ་དེ་བཞིན་གཤེགས་པའི་སྐུ་གདུང་གི་མཆོད་རྟེན་བཞེངས་པ་ནི་ཚངས་པའི་བསོད་ནམས་བསྐྱེད་དོ། །ཕྱོགས་བཞིའི་དགེ་འདུན་གྱི་ཆེད་དུ་གཙུག་ལག་ཁང་རྩིག་པར་བྱེད་པ་ནི་ཚངས་པའི་བསོད་ནམས་བསྐྱེད་དོ། །དགེ་འདུན་བྱེ་བ་སྡུམས་བྱེད་པ་ནི་ཚངས་པའི་བསོད་ནམས་
བསྐྱེད་དོ། །བྱམས་པ་དང་ལྡན་པའི་སེམས་ཁོན་མེད་པ་འགྲན་ཟླ་མེད་པ་ནས་འཇིག་རྟེན་ཐམས་ཅད་ཀྱི་བར་དུ་མོས་ཏེ། ཁྱབ་པར་བྱས་ནས་རྫོགས་པར་བྱས་ཏེ་གནས་པ་ནི་ཚངས་པའི་བསོད་ནམས་བསྐྱེད་དོ་ཞེས་བྱ་བའོ། །མཚན་རྣམ་པར་སྨིན་པ་ཅན་གྱི་ཞེས་བྱ་བ་རྒྱས་པར་འབྱུང་བ་ལ། དེ་ལས་ནི་
བྱང་ཆུབ་སེམས་དཔའ་ཉེ་བ་མ་གཏོགས་པ་སེམས་ཅན་ཐམས་ཅད་ཀྱི་ལོངས་སྤྱོད་ཀྱི་འབྲས་བུ་ཅན་ཞེས་འབྱུང་ངོ་། །བསྐལ་པ་མཐོ་རིས་དགའ་གནས་ཕྱིར། །ཞེས་བྱ་བ་ནི་འདོད་པ་ན་སྤྱོད་པའི་ལྷའི་སྐྱེ་བ་དག་ཏུ་ཞེས་བྱ་བར་དགོངས་ཏེ། ལས་དེ་འདོད་པ་ན་སྤྱོད་པ་ཡིན་པའི་ཕྱིར་རོ། །ཚངས་པའི་མདུན་ན་འདོན་
པ་རྣམས་ཀྱི་ཚེ་ནི་ཚངས་པའི་བསོད་ནམས་ཀྱི་རྣམ་པར་སྨིན་པས་བསྐལ་པ་གཅིག་ཡིན་ཏེ། དེ་དང་ཆོས་མཐུན་པར་ཚངས་པའི་བསོད་ནམས་བསྐྱེད་དོ་ཞེས་གསུངས་སོ། །ཉོན་མོངས་ཅན་མིན་ཞེས་བྱ་བ་ནི་ཉོན་མོངས་པ་ཅན་མ་ཡིན་པའི་ཕྱིར་སེམས་ཀྱིས་ཀུན་ནས་བསླང་བས་ཞེས་བྱ་བའི་ཐ་ཚིག་གོ། །
བསོད་ནམས་ཆེན་པོ་ཉམས་པར་བྱེད་པ་ནི་བསོད་ནམས་ཆེན་པོ་རླག་པར་བྱེད་པའོ། །བསོད་ནམས་ཀྱི་ཆ་དང་མཐུན་པ་ཞེས་བྱ་བ་ལ། བསོད་ནམས་ཀྱི་ཆ་ནི་བསོད་ནམས་ཀྱི་ཆ་སྟེ། འབྲས་བུ་ཡིད་དུ་འོང་བ་ཐོབ། །ཅེས་བྱ་བའི་དོན་ཏོ། །དེ་དང་མཐུན་པའི་བསོད་ནམས་ཀྱི་ཆ་དང་མཐུན་པའོ། །དེ་ཉིད་ཀྱི་ཕྱིར་