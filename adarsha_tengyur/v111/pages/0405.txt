མདོ་ལས་ནི། །དེ་ཡི་རྒྱུ་མཐུན་འབྲས་བུ་གསུངས། །ཆོས་ཀུན་བདེ་བར་གནས་པ་ཞེས། །བྱ་བའི་ཏིང་ངེ་འཛིན་ཡོད་དེ། །ཏིང་འཛིན་དེ་ནི་ཐོབ་ཙམ་གྱིས། །དམིགས་པའི་དངོས་པོ་ཐམས་ཅད་ལ། །བྱང་ཆུབ་སེམས་དཔའ་བདེ་བ་ཡི། །ཚོར་བ་ཉིད་འབྱུང་གཞན་
དུ་མིན། །འདི་ལྟར། མགོ་བོ་གཅོད་པར་བྱེད་པའམ། །དེ་བཞིན་རྐང་ལག་ལ་སོགས་པ། །སྦ་ཡིས་གཞུ་བ་བྱས་ཀྱང་ནི། །བདེ་བའི་འདུ་ཤེས་འབའ་ཞིག་འབྱུང་། །དམྱལ་བ་དང་ནི་མི་ཡིའམ། །སྡུག་བསྔལ་དག་ནི་བྱེད་པ་ནའང་། །གཤེད་མ་རྣམས་ལ་དགའ་བ་ནི། །མངོན་དུ་
བྱེད་པ་འབྱུང་བར་འགྱུར། །བདག་ལ་ལུས་ཅན་འདི་ཀུན་གྱིས། །གལ་ཏེ་འབིགས་སམ་གཅོད་བྱེད་པ། །དེ་ལྟ་ན་ཡང་གནོད་པའི་སེམས། །བདག་གིས་བྱ་བའི་རིགས་མིན་ཏེ། །གང་ཕྱིར་བདག་ལ་སེམས་ཅན་གྱིས། །གནོད་བྱས་དམྱལ་བའི་སྡུག་བསྔལ་ལ། །སྟོང་ཕྲག་དག་
ཏུ་བྱས་པ་ཡི། །ཆར་ཡང་ཕོད་པ་མ་ཡིན་ནོ། །གནོད་སེམས་དག་ནི་འབྱུང་བའི་རྒྱུ། །བདག་ཉིད་ལ་ཆགས་བཀུར་བ་དང་། །ཆེན་པོར་མངོན་པར་ཞེན་པ་སྟེ། །དེ་ཡི་གཉེན་པོ་བཟོད་པར་འདོད། །བདག་གི་དགྲ་དང་བཤེས་ཀྱི་དགྲ། །དགྲ་བོའི་བཤེས་ལས་འགྱུར་བ་ཡི། །
གནོད་སེམས་རྒྱུ་དགུ་ལས་བྱུང་སྟེ། །རེ་རེ་དུས་གསུམ་དབྱེ་བས་སོ། །དེ་དག་ནི་བཟོད་པའི་ཕ་རོལ་ཏུ་ཕྱིན་པའོ།།      །།དེ་ལྟར་བཟོད་པ་ལ་གནས་པས། །ཐོས་པ་ལ་ནི་བརྩོན་འགྲུས་བརྩམ། །གང་ཕྱིར་ཐོས་ལས་ཤེས་རབ་སྟེ། །ཤེས་རབ་ལས་ནི་ཉོན་མོངས་སྤོང་། །
དེ་ཡང་རྣམ་པ་བརྒྱད་ཅུ་ཡིས། །ཐོས་པ་གོང་དུ་འཕེལ་བར་འགྱུར། །དེ་ལ་འདུན་པའི་རྣམ་པ་དང་། །གཞན་ཡང་རྟེན་གྱི་རྣམ་པ་དང་། །གཞན་ཡང་ལྷག་བསམ་རྣམ་པ་དང་། །སྦྱོར་བའི་རྣམ་པ་ཞེས་བྱ་དང་། །སེམས་ནི་དགའ་བའི་རྣམ་པ་དང་། །ཆོག་ཤེས་པ་ཡི་མཚན་ཉིད་
དང་། །དྲན་པ་བསྐྱེད་པའི་རྣམ་པ་དང་། །གཏོང་བ་སྤེལ་བའི་མཚན་ཉིད་དང་། །གཞན་ཡང་སངས་རྒྱས་ཆོས་ཀུན་ལ། །མི་ངོམས་པ་ཡི་རྣམ་པ་དང་། །མ་ཐོས་ཉམས་པའི་མཚན་ཉིད་དང་། །མངོན་ཤེས་ཉན་པའི་རྣམ་པ་དང་། །དེ་བཞིན་སྡུག་བསྔལ་སྟོང་པ་དང་། །མི་