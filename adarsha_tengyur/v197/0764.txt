།

སྡུག་ལྡན་ཟླ་བའི་ཟླ་འོད་རླན་ལྡན་ཙནྡན་ལྟར། །དཀར་བ་དག་གས་ཕྱོགས་བཅུ་ཤིན་ཏུ་བརྒྱན་པར་གྱུར། །རྩེ་མོ་དུ་མས་མཐོ་ཞིང་མངོན་པར་འཕགས་གྱུར་པ། །ཡང་དཀའ་སེམས་ཅན་ལྟ་བ་ཁྱོད་ལ་བསྟེན་པ་ལས། །རིམ་གྱིས་རབ་ཏུ་ཉམས་པར་འགྱུར་ཏེ་མི་བཟད་པའི། །དབང་པོའི་རྡོ་
རྗེས་བསྣུན་བཅོམ་རི་ཡི་གཟུགས་བཞིན་ནོ། །རྣམ་རྒྱས་ཆོས་ཀྱི་མངའ་བདག་དངོས་པོ་ལེགས་ལྡན་པ། །རབ་མཐོ་སེང་གེའི་ཁྲི་ལ་ཡང་དག་བཞུགས་པ་ཁྱོད། །ཞི་བའི་དབང་པོ་ཉེ་དབང་རྡོ་རྗེའི་མཚོན་བྱེད་པོ། །ཞི་བ་འདོད་པ་རྣམས་ཀྱིས་ཉེ་བར་བསྟེན་པར་གྱུར། །དེ་མ་ཐག་ཏུ་རབ་བརྗོད་
མཚན་ཉིད་འབྱོར་གྱུར་པ། །ཁྱོད་ཀྱི་ཞབས་དག་མཉན་འོས་བགྲོད་པ་སྤྲོས་པ་ཡང་། །གང་དག་རྣམས་ཀྱི་མིག་གི་སྤྱོད་ཡུལ་དུ་གྱུར་པ། །དེ་དག་ལྷ་རྣམས་ཉེ་བའི་རིས་ཏེ་བསྔགས་པར་འོས། །རབ་འདོད་བདག་ཉིད་ཡོན་ཏན་ཐམས་ཅད་རྗེས་སུ་འཕྲོག་བྱེད། །གཞན་དག་ཡོད་པར་གྱུར་ཀྱང་ཐེ་ཚོམ་
མེད་པར་ཁྱོད་ནི། །གཞན་དང་ཐུན་མོང་མིན་པའི་བློ་གྲོས་དག་གི་བདག་པོ། །ལུས་མེད་དག་ལས་རྒྱལ་བ་རིགས་ལ་གནས་པར་གསུང་ངོ་། །བྱིས་པའི་དབྱིབས་ཅན་མཛེས་ཤིང་རྣམ་པར་བཀྲ་བའི་རྒྱན་ལྡན། །གསེར་གྱི་མདོག་ཅན་མི་འཁྲུགས་ཅོད་པན་དག་དང་བཅས་ཤིང་། །ཐུབ་དབང་
རིགས་ཀྱི་རྒྱན་ནི་འབྱུང་བ་དག་གི་དཔལ་གྱུར། །ངག་གི་དབང་ཕྱུག་ལ་ནི་ངག་བློ་ལུས་ཀྱིས་འདུད་དོ། །ཚིག་བཟང་རྣམས་ཀྱི་ཚིག་ནི་ཤིན་ཏུ་མང་པོ་ཡིས་ཀྱང་། །ལྷག་པའི་མགོན་པོ་ཁྱོད་ཀྱི་ཡོན་ཏན་ཕ་རོལ་མ་ཕྱིན། །བདག་གི་སྟོན་པ་རབ་ཏུ་ཉུང་བ་འདི་ཡང་། །རང་ཉིད་དགའ་བ་ཙམ་བསྐྱེད་
སྐལ་བ་བཟང་པོ་ཉིད་དོ། །དབྱངས་ཅན་དབང་པོ་ཁྱོད་ལ་དབྱངས་ཅན་ཡོན་ཏན་རབ་འབར། །གསལ་ལྡན་མ་ལུས་རྒྱན་རྣམས་དག་གིས་བསྔགས་པར་འོད་ལྡན། །བསོད་ནམས་བསྟེན་པའི་ཞལ་གྱི་ཆུ་སྐྱེས་ལས་ནི་འབྱུང་རྙེད། །དམ་པའི་ཡོན་ཏན་ཕྲེང་ལྡན་རང་ཉིད་ཉེ་བར་བསྟེན་ཏོ། །མདའ་ལྔ་
པ་ཡི་མདའ་དེ་དག་ནི་བཅོམ་པ་དག་དང་། །ཞེ་སྡང་མ་དག་གླན་ཞིང་རྨོངས་པའི་བླུན་པ་ངེས་སེལ། །མགོན་པོ་འཇིག་རྟེན་གསུམ་པོ་རྗེས་འཛིན་གྱིས་འབྲེལ་གཟུགས་ཅན། །ཁྱོད་ཉིད་ཀྱི་ནི་མཐུ་ལས་ཡོན་ཏན་སྣ་ཚོགས་ལེགས་ཐོབ། །ཤིན་ཏུ་བརྟན་ལས་ཡོན་ཏན་ཚོགས་ཀྱི་རིན་ཆེན་བཀ