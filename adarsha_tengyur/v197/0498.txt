ི་

དོན་ཏོ། །དེ་མ་གཏོགས་འདིར་འདྲེས་པ་སྟེ་ཡང་དག་པར་བསྲེས་པའི་ངོ་བོར་བྱས་པ་མེད་དེ་རིམ་པ་དང་འགལ་བ་སླར་ཡང་བྱས་པ་ལྟ་བུ་ནི་མེད་དོ་ཞེས་དགོངས་པའོ། །འདིར་ནི་མཐོ་རིས་དང་ནམ་མཁའ་དང་ཕྱོགས་དང་དུས་ལ་སོགས་པ་ཇི་ལྟ་བའི་གོ་རིམས་ཀྱི་དེ་དང་འབྲེལ་པའི་ལྷ་ལ་སོགས་
པའི་དོན་རྣམས་རང་རང་གི་འབྲེལ་པ་དང་བཅས་པ་རྣམས་ཇི་ལྟར་གཙོ་བོའི་རང་བཞིན་གྱིས་བརྗོད་བྱའི་དོན་རྟོགས་པའི་ཕྱིར་ཏེ། དེ་ལ་གང་གི་རྣམ་གྲངས་རྣམས་དང་འབྲེལ་པ་རྣམས་དང་མིང་རྣམས་དེའི་བརྗོད་བྱའི་གནས་སྐབས་གང་དང་གང་ལ་བརྟེན་པ་དེ་དང་དེའི་གོ་རིམས་རྣམས་བསྟན་པས། གཅིག་
དང་གཉིས་དང་མང་པོའི་ཚིག་རྣམས་བདེ་བླག་ཏུ་རྟོགས་ཏེ་རང་བཞིན་ཇི་ལྟ་བ་བཞིན་རྟོགས་པར་འགྱུར་བས་དེ་ལྟ་བུའི་རིམ་པའི་དབང་དུ་བྱས་སོ། །དེ་ཡང་མཐོ་རིས་ལ་སོགས་པའི་རྣམ་གྲངས་ངེས་པར་ཡོད་པའི་ཡང་ངོའི་སྒྲ་ལ་སོགས་པ་དང་། སེང་གེ་དང་འཕྲོག་བྱེད་ལ་སོགས་པའི་སྐབས་སུ་དཔལ་
མོ་དང་གཽ་རི་ལ་སོགས་པ་བརྗོད་པ་ནི། རིམ་པ་དང་མི་འགལ་བའི་རྟགས་འདྲེས་པ་སྟེ། རིམ་པ་མ་གཏོགས་འདིར་འདྲེས་པ་མ་བྱས་ཞེས་ཇི་སྐད་བཤད་པ་བཞིན་ནོ། །རྣམ་གྲངས་སོ་སོ་ནི་བུད་མེད་ཀྱི་སྐབས་ལ་སོགས་པའི་རིམ་པས་ཇི་ལྟར་སྲིད་པ་བཞིན་མངོན་པར་བརྗོད་དོ། །འདིར་རྟགས་གང་
ཡིན་པའི་རྟགས་ཀྱི་གནས་སྐབས་དང་འབྲེལ་པ་དེ་ཉིད་ནི་ཚོགས་སུ་བཀླགས་པ་བཞིན་མཐོ་བར་བརྗོད་དེ། དེ་ལྟར་ཐམས་ཅད་དུ་ཇི་ལྟར་སྲིད་པ་བཞིན་རྟོགས་པར་བྱའོ། །ཡང་རིན་ཆེན་མཛོད་དུ། སྭརྒྒ་མཐོ་རིས་དང་། མཁའ་གསུམ་ཏྲི་དེ་བ་དང་། གཞི་གསུམ་ཏྲི་པིཥྚ་ཡ་རྣམས་ནི་མ་ནིང་ངོ་ཞེས་པ་ལ་སོགས་པ་ཅི་ཞེ་ན། ཏྲི་པིཥྜ་ཡ་དང་
སྭརྒ་དང་ཏྲི་དི་བ་རྣམས་མ་ནིང་ཉིད་དོ། །ལྷའི་གནས་ཞེས་པ་ལ་སོགས་པ་ནི་འཆི་བ་མེད་པའི་གནས་སོ། །སྐྱེས་པའི་སྐབས་ལ་སོགས་པ་རིམ་པ་སོ་སོར་ཤེས་པ་ཡང་མང་པོ་འདྲེས་པར་བལྟ་བར་བྱའོ། །དེ་ལྟར་རྟགས་འདྲེས་པར་གྱུར་པ་རྣམས་ནི་རིམ་པ་ལས་རིང་དུ་
གྱུར་པའོ། །དེས་ན་མཐོ་རིས་དང་ནམ་མཁའ་དང་ཕྱོགས་དང་དུས་ལ་སོགས་པའི་རིམ་པས་རྣམ་གྲངས་སོ་སོ་ཡང་སྟེ། བུད་མེད་ཀྱི་རབ་ཏུ་བྱེད་པ་ལ་སོགས་པའི་རིམ་པས་མངོན་པར་བརྗོད་དོ། །རིན་ཆེན་མཛོད་ལ་སོགས་པ་བཞིན་སྐབས་སོ་སོར་རྣམ་གྲངས་བརྗོད་པ་ནི་སྙིང་པོ་མེད་ཅིང་བཤ