།

བ་སུ་མ་ཏི། ནོར་ལྡན་མ་སྟེ། གསེར་དང་དངུལ་དང་། ཧཱི་ར་སྟེ་རྡོ་རྗེ་ལ་སོགས་པའི་རིན་པོ་ཆེའི་འབྱུང་གནས་སུ་གྱུར་བས་ལྡན་པའི་དོན་ལ་མ་ཏུབ་རྐྱེན་དུ་བྱས་པའོ། །བ་སུ་དྷཱ། ནོར་འཛིན་ནོ། །ཨུརྦཱི། ཡངས་ལྡན་མའོ། །བ་སུནྡྷ་རཱ། དབྱིག་འཛིན་མའོ། །གཽ་ཏྲཱ། ཆུ་སྐྱོབ་སྟེ། གཽ་ཆུ་དང་།
ཏྲཱ་སྐྱོབ་པའོ། །ཀུ་པ་སྟེ། ཀཻ་སྒྲ་ལ། ཤཾ་ཀུ་སོགས་ཀྱིས་ཀུ་རྐྱེན་ནོ། །པྲྀ་ཐི་བཱི་དང་། པྲྀ་ཐྭཱི། ས་གཞི་དང་སྐྱེད་བྱེད་དོ། །ཀྵྨཱ། བཟོད་བྱེད་དོ། །ཨ་བ་ནི། སྲུང་བྱེད་དོ། །མེ་དི་ནཱི། ཞག་ལྡན་མ་སྟེ། ལྷ་མ་ཡིན་སྦྲང་རྩི་དང་ཤེས་གསལ་ལ་སོགས་པ་བསད་པའི་ཚིལ་གྱི་ཞག་བབས་པ་དང་།
ལྡན་པས་སོ། །མ་ཧཱི། མཆོད་བྱེད་མ་སྟེ། འདི་ལ་མཆོད་པ་བྱེད་པར་གྱུར་པས་སོ། །དེ་ནས་གནས་ཙམ་ལ་མིང་ལྔ་སྟེ། ཛ་ག་ཏཱི། འགྲོ་བ་ལྡན་ནོ། །ལོ་ཀཿ་འཇིག་རྟེན་ནོ། །པིཥྚ་སཾ། གནས་བརྟན་ནོ། །བྷུ་བ་ནཾ། ས་གཞིའི་གནས་སོ། །ཛ་ག་ཏ། སྐྱེ་འགྲོའོ། །འདི་ནི་བྷཱ་ར་ཏའི་
ཡུལ་ཞེས་པ་ལ་འདིར་འཛམ་བུའི་གླིང་གི་སའི་དུམ་བུ་རི་བོ་ཆེན་པོས་བཅད་པའི་ཡུལ་རྣམས་བཤད་པར་བྱ་སྟེ། སྐབས་གསུམ་གྱི་ལྷག་མ་ལས་བཤད་པ། བྷཱ་ར་ཏ་དང་ན་ར་བྷཱུ། །སྐྱེས་བུའམ་ཅི་དང་སེང་གེའི་ཡུལ། །བཟང་པོ་བྱང་གི་སྒྲ་མི་སྙན། །དབྱིག་སྐྱེས་ཨི་ལ་བྲྀ་ཏཾ་དང་། །ཏོག་
གི་ཕྲེང་བ་འདི་རྣམས་ནི། །ས་ལ་གནས་པའི་ཡུལ་ཆེན་དགུ། །ཞེས་སོ། །གཞན་དུ་ནི། ན་ར་བྷཱུ་དང་། མི་འམ་ཅིའི་གནས་སུ། ར་མ་ཎ་དང་། སེང་གེ་མཆོག་དག་རྗོད་པར་བྱེད་དོ། །དེ་ལ་འདི་ནི་འཇམ་བུའི་གླིང་གི་མིའི་འཇིག་རྟེན་ལ། དབང་པོའི་གླིང་དང་། ཀ་མེ་རུའི་གླིང་དང་། གཞོན་ནུའི་གླིང་ལ་
སོགས་པ་གླིང་དགུའི་དབྱེ་བས་ཕྱེ་བའི་དུམ་བུ་དགུ་པ་ནི་དཔག་ཚད་སྟོང་ཕྲག་དགུའོ། །བདག་ཉིད་གངས་ཅན་གྱི་ལྷོ་ཕྱོགས་ཀྱི་རྒྱ་མཚོའི་མཐར་རྒྱལ་པོ་ཁྱུ་མཆོག་ཅེས་བྱ་བ་ནགས་སུ་རབ་ཏུ་བྱུང་སྟེ་བུ་བརྒྱའི་ནང་ནས་བུ་ཐུ་བོ་བྷཱ་ར་ཏ་ཞེས་བྱ་བ་ལ་ཡུལ་འདི་བྱིན་ནས་བྷཱ་ར་ཏས་འདི་བཟུང་བས་བྷཱ་ར་ཏའི་ཡུལ་ཏེ།
དེ་ལྟར་ཡང་། གང་ཕྱིར་ནགས་སུ་རབ་བྱུང་བའི། །ཕ་ཡི་བྷཱ་ར་ཏ་ལ་བྱིན། །དེ་ནས་འདི་ནི་བྷཱ་ར་ཏའི། །ཡུལ་ཞེས་འཇིག་རྟེན་རྣམས་ལ་གྲགས། །ཞེས་སོ། །དྲག་པོས་ནི་འཛམ་བུའི་གླིང་ཉིད་འདོན་ཏོ། །དྲང་སྲོང་རྒྱས་པས་བཤད་པའི་གཞུང་དུ་ནི་འཛམ་བུའི་གླིང་ལ་ཡང་བྷཱ་ར་ཏ་ཞེས་སོ། །གངས་ཅན་གྱ