སུ་ཟླ་བའི་དཀྱིལ་འཁོར་ལ་ཡི་གེ་ཨཾ་ནག་པོ་ལས་སྐྱེས་པའི་ས་བོན་དང་བཅས་པའི་གྲི་གུག་གོ། །སྤྲོ་བ་ལ་སོགས་པ་སྔོན་དུ་འགྲོ་བས་ཡོངས་སུ་གྱུར་ནས། རོའི་སྙིང་གར་ཟླ་བ་ལ་གནས་པའི་སྐྱིལ་མོ་ཀྲུང་ཕྱེད་པའི་གར་གྱིས་བཞུགས་པ་བདག་མེད་མ་སྔོན་མོ་ཞལ་གཅིག་མ། 
ཁམ་པ་གྱེན་དུ་འཁྱིལ་པ། མི་བསྐྱོད་པས་དབུ་བརྒྱན་པ། མཆེ་བ་གཙིགས་ཤིང་ལྕེ་འདྲིལ་བ། གཡས་ན་གྲི་གུག་བསྣམས་པ། གཡོན་ན་ཐོད་པ་དང་ཁཊྭཱཾ་ག་བསྣམས་པ། དམར་ཞིང་ཟླུམ་པའི་སྤྱན་གསུམ་པ། ཕྱག་རྒྱ་ལྔས་བརྒྱན་པ། དེའི་སྤྱི་བོ་དང་མགྲིན་པ་དང་། ཐུགས་ཀ་རྣམས་ལ་ཨོཾ་ཨཱཿཧཱུཾ་གི་ཡི་གེའོ། །སྙིང་གར་
ཟླ་བ་ལ་གྲི་གུག་གི་ཆང་གཟུངས་ཀྱི་ཟླ་བ་ལ་ཡི་གེ་ཨཾ་ལས་བསྐོར་ནས། སྔགས་འདི་བཟླས་པ་བྱ་སྟེ། ཨོཾ་ཨ་ཨཱ་ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ་ཨཾ་སྭཱ་ཧཱ། ཞེས་བརྗོད་དོ། །བདག་མེད་མ་གཅིག་པུའི་སྒྲུབ་ཐབས་རྫོགས་སོ། །པཎྜི་ཏ་དོན་ཡོད་རྡོ་རྗེ་དང་། ཁམས་པ་ལོ་ཙཱ་བ་དགེ་སློང་བ་རིས་བསྒྱུར་བའོ།།      །།
༄༅༅། །རྒྱ་གར་སྐད་དུ། ནཻ་རཱཏྨ་སཱ་དྷ་ནཾ། བོད་སྐད་དུ། བདག་མེད་མའི་སྒྲུབ་པའི་ཐབས། བཅོམ་ལྡན་འདས་བདག་མེད་མ་ལ་ཕྱག་འཚལ་ལོ། །དང་པོའི་སེམས་ཅན་ཐམས་ཅད་བསྒྲལ་བར་བྱེད་པའི་མཚན་ཉིད་ཀྱི་སྙིང་རྗེ་རྣམ་པར་བསྒོམས་ལ། ཕྱི་དང་ནང་དུ་བཅས་པ་སྟོང་པ་ཉིད་དུ་དམིགས་
ལ། བར་སྣང་ལ་ཟླ་བའི་དཀྱིལ་འཁོར་ལ་ཨོཾ་ལས་གྲི་གུག་དེ་ཆང་གཟུངས་ལ་ཟླ་བ་ལ་ཨོཾ་ཡིག་བསམ་པར་བྱའོ། །དེ་ནས་རྣལ་འབྱོར་མའི་འཁོར་ལོ་སྤྲོ་བ་དང་། བསྡུ་བ་བལྟས་ཏེ། དེ་ཐམས་ཅད་ཡོངས་སུ་གྱུར་པ་ལས་རོའི་སྙིང་གར་ཟླ་བ་ལ་བཅོམ་ལྡན་འདས་མ་བདག་མེད་མ་མདོག་ནག་མོ་གྲི་གུག་
དང་ཐོད་པ་དང་ཁ་ཊྭཱཾ་ག་བསྣམས་པའོ། །ཕྱག་གཉིས་མ། ཞལ་གཅིག་མ་བསམ་པར་བྱའོ། །སྤྱན་གསུམ་ཟླུམ་ཞིང་དམར་བ། སྐྲ་ཁམ་པ་གྱེན་དུ་འགྲེང་བའོ། །མགོ་བོ་དང་། མགྲིན་པ་དང་། སྙིང་ག་རྣམས་སུ་ཨོཾ་ཨཱཿཧཱུཾ་གི་ཡི་གེ་སྙིང་གར་ཟླ་བ་ལ་གྲི་གུག་གི་ཆང་གཟུགས་ཀྱི་ཟླ་བ་ལ་ཨོཾ་བལྟས་ཏེ་
སྔགས་བཟླས་པར་བྱའོ། །ཨོཾ་ཨ་ཨཱ་ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ་ཨཾ་སྭཱ་ཧཱ། ཞེས་བྱ་བ་ནི་བཟླས་པའི་སྔགས་སོ། །བདག་མེད་མའི་སྒྲུབ་ཐབས་རྫོགས་སོ། །པཎྜི་ཏ་དོན་ཡོད་རྡོ་རྗེ་དང་། ཁམས་པ་ལོ་ཙཱ་བ་དགེ་སློང་བ་རིས་བསྒྱུར་བའོ།།      །།