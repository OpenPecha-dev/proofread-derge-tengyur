གས་བདུད་རྩིའི་དཀྱིལ་འཁོར་དེའི་དབུས་སུ་ཡི་གེ་སྡེ་ཚན་ལྔ་པའི་དང་པོའི་ས་བོན་ལ་གཉིས་པས་རྫོགས་པར་བྱས་ལ་ཟླ་བ་ཕྱེད་པ་དང་ཐིག་ལེས་བརྒྱན་པ་དེ་ཉིད་ལས་བྱུང་བའི་ལྷ་མོ་སྒྲོལ་མ་བསྒོམ་པར་བྱའོ། །སྐུ་མདོག་ལྗང་གུ་ཕྱག་གཉིས་པ། གཡས་ཀྱིས་མཆོག་
སྦྱིན་པ། གཡོན་པས་ཨུཏྤ་ལ་བསྣམས་པ། པདྨ་དང་ཟླ་བ་ལ་བཞུགས་པ། རྒྱན་ཐམས་ཅད་ཀྱིས་བརྒྱན་པ་བསམ་པར་བྱའོ། །དེ་ནས་ཕྱག་རྒྱ་བཅིང་བར་བྱ་སྟེ། ལག་པ་གཉིས་ཐལ་མོ་སྦྱར་ལ་མཛུབ་མོ་གཉིས་ཀྱིས་གུང་མོ་བཅིངས་ལ། བཅང་བ་ནི་ལྷ་མོ་སྒྲོལ་མའི་ཨུཏྤ་ལ་ཁ་
བྱེ་བའི་ཕྱག་རྒྱའོ། །དེའི་འོག་ཏུ་སྔགས་བཟླས་པར་བྱ་སྟེ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ལྷ་མོ་སྒྲོལ་མའི་སྒྲུབ་ཐབས་རྫོགས་སོ།།      །།༄༅༅། །རྒྱ་གར་སྐད་དུ། མྲྀ་ཏྱུ་པཉྩ་ནོ་པ་དེ་ཤ་ཏཱ་རཱ་སཱ་དྷ་ནཾ། བོད་སྐད་དུ། འཆི་བ་སླུ་བའི་མན་ངག་གི་སྒྲོལ་མའི་སྒྲུབ་ཐབས།།      །། 
འཕགས་མ་སྒྲོལ་མ་ལ་ཕྱག་འཚལ་ལོ། །ཡིད་དུ་འོང་བའི་ས་ཕྱོགས་སུ། །ལངས་ནས་སྔ་དྲོའི་ཐུན་ལའོ། །བདེ་བའི་སྟན་ལ་རབ་འདུག་སྟེ། །རང་གི་སྙིང་གར་ཟླ་བ་ལ། །ལྔ་པ་ཡི་ནི་དང་པོ་ལ། །དབྱངས་ཡིག་གཉིས་པ་རབ་ཏུ་སྦྱར། །ཟླ་ཕྱེད་ཐིག་ལེ་ཡང་དག་ལྡན། །འོད་ཟེར་
དཀར་པོས་རྣམ་པར་བརྒྱན། །དེ་ཡི་འོད་ཟེར་དཀར་པོ་ཡིས། །མཁའ་ལ་སྒྲོལ་མ་གདན་དྲངས་ཏེ། །ཕྱག་གཉིས་སྐུ་མདོག་དཀར་མོ་ལ། །མཆོག་སྦྱིན་དང་ནི་ཨུཏྤལ་བསྣམས། །ཉེར་སྤྱོད་ལྔ་ཡི་མཆོད་པ་ཡི། །གུས་པ་ཡིས་ནི་མཆོད་བྱས་ནས། །སྡིག་པ་བཤགས་ཤིང་
ཕྱི་ནས་ནི། །དེ་ནས་བསོད་ནམས་རྗེས་ཡི་རང་། །དེ་ནི་ཡོངས་སུ་བསྔོ་བ་དང་། །དེ་བཞིན་གསུམ་ལ་སྐྱབས་སུ་འགྲོ། །ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅ཧཾ། ཞེས་པའི་སྔགས་ཀྱིས་སྟོང་པར་བསྒོམ། །རྣལ་འབྱོར་པ་ཡི་ཆོ་ག་ཡིས། །ཆུ་སྐྱེས་དཀར་
པོའི་དབུས་གནས་པའི། །ཟླ་བའི་དཀྱིལ་འཁོར་སྟེང་དུ་ནི། །སྔོན་གསུངས་ས་བོན་ལས་སྐྱེས་པའི། །ལྷ་མོ་སྒྲོལ་མ་ཡིད་འོང་མ། །རྡོ་རྗེ་སྐྱིལ་མོ་ཀྲུང་བཅས་ནས། །མཆོག་སྦྱིན་མ་ནི་ཨུཏྤལ་བསྣམས། །སྟོན་ཀའི་ཟླ་བ་ལྟ་བུ་ནི། །ཟླ་བའི་སྟེང་དུ་ཡང་དག་བཞུགས། །རྒྱན་རྣམས་ཐམས་