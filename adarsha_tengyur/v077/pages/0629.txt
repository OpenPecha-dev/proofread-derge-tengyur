སྒྲོལ་མའི་སྒྲུབ་ཐབས་བཞུགས།  ༄༅༅། །ལྷ་མོ་སྒྲོལ་མ་ལ་ཕྱག་འཚལ་ལོ། །སྔར་བསྟན་པའི་ཆོ་གས་བདུད་རྩིའི་དཀྱིལ་འཁོར་དུ་ས་བོན་ལྔ་པའི་སྡེ་ཚན་གྱི་དང་པོ་ལ། དང་པོའི་གཉིས་པས་མནན་པ། ཟླ་ཚེས་ཕྱེད་པའི་ཐིག་ལེས་བརྒྱན་པའོ། །དེ་ལས་གྲུབ་པའི་
སྒྲོལ་མ་བསྒོམ་པར་བྱའོ། །ལྗང་གུ་ཕྱག་གཉིས་པ། གཡས་མཆོག་སྦྱིན། གཡོན་ཨུཏྤ་ལ་འཛིན་པའོ། །པདྨ་དང་ཟླ་བ་ལ་གནས་པ། རྒྱན་ཐམས་ཅད་ཀྱིས་བརྒྱན་པར་བསམ་མོ། །ལག་པ་གཉིས་ཐལ་མོ་སྦྱར་ལ། མཛུབ་མོ་གཉིས་ཀྱིས་གུང་མོའི་སེན་མོ་བཀབ་ལ། སྲིན་
ལག་ནང་དུ་བཅུག་སྟེ་མཐེབ་མོས་མནན་པ་ནི། ཨུཏྤ་ལ་ཁ་ཕྱེ་བའི་ཕྱག་རྒྱའོ། །ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། འཕགས་མ་སྒྲོལ་མའི་སྒྲུབ་ཐབས་རྫོགས་སོ།།    ༄༅༅། །རྒྱ་གར་སྐད་དུ། ཏཱ་ར་སཱ་དྷ་ནཾ་ནཱ་མ། བོད་སྐད་དུ། སྒྲོལ་མའི་སྒྲུབ་ཐབས་ཞེས་བྱ་བ། རྗེ་བཙུན་མ་
སྒྲོལ་མ་ལ་ཕྱག་འཚལ་ལོ། །དེ་ལ་དང་པོར་འདི་བསྒྲུབ་པར་འདོད་པའི་རྣལ་འབྱོར་པས། དབེན་པའི་གནས་སུ་སྟན་བདེ་བ་ལ་འདུག་སྟེ། མཆོད་པའི་རྣམ་པ་ཚད་མེད་པ་བཤམ་ཞིང་། གཏོར་མ་གཅིག་ཀྱང་བཤམས་ལ། ཨོཾ་ཨཱཿཧཱུཾ་ཞེས་བྱིན་གྱིས་བརླབས། ཨོཾ་ཨ་ཀཱ་
རོ་མུ་ཁཾ་སརྦྦ་དྷརྨཱ་ཎཱཾ་ཨཱདྱ་ནུཏྤནྣ་ཏྭཏ་ཨོཾ་ཨཱཿཧཱུཾ་ཕཊ་སྭཱ་ཧཱ། ཞེས་བརྗོད་ལ་བཏང་ངོ་། །དེ་ནས་རང་ཉིད་སྒྲོལ་མར་མོས་པར་བྱས་ལ། དེའི་སྙིང་གར་པདྨ་སྣ་ཚོགས་སུ་ཡོད་པ། དབུས་ཀྱི་ལྟེ་བ་ལ་ཨ་ལས་ཟླ་བ་ལ་ཏཱཾ་ལྗང་གུ། དེའི་འོད་ཀྱིས་རང་བཞིན་གྱི་གནས་ནས་རྡོ་རྗེའི་སྒྲོལ་མ་
མདུན་གྱི་ནམ་མཁར་སྤྱན་དྲངས་ལ། ཕྱག་འཚལ། ཡོན་ཆབ་དབུལ། དེ་ནས་མེ་ཏོག་ལ་སོགས་པ་ལྔ་དབུལ། སྡིག་པ་བཤགས། རྗེས་སུ་ཡི་རང་བ་དང་བསྔོ་བ་བྱ་གསུམ་ལ་སྐྱབས་སུ་འགྲོ། དེ་ནས་བདག་རྗེ་བཙུན་མ་སྒྲོལ་མ་དང་མི་འབྲལ་བར་གྱུར་ཅིག་
པར་བསམ། དེ་ནས་སླར་གཤེགས་སུ་གསོལ། སེམས་ཅན་གྱི་དོན་བྱ་སྙམ་པའི་བྱམས་པ། འཁོར་བ་ནས་སེམས་ཅན་རང་རང་གི་སྡུག་བསྔལ་ཡོད་པ་ལ་སྙིང་རྗེ་བསྒོམ། དེ་རྣམས་སྡུག་བསྔལ་ལས་ཐར་ནས་སངས་རྒྱས་ཀྱི་བར་ལ་དགའ་བ་བསྒོམ། དེ་ཡང་སེམས་ཅན་དེ་དག་ཀུན་