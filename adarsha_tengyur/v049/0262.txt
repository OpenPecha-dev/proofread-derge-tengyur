བཟང་གྱོན་ཞིང་ཤིང་འབྲུ་ཟ། །དེ་བཞིན་གཤེགས་པའི་ཕྱག་རྒྱ་སྟེ། །ཤིས་པ་བརྗོད་ཅིང་ལུང་སྟོན་བྱེད། །ཆུ་ཡི་རྫིང་ཆེན་འཁྱིལ་བ་དང་། །གནས་ཁང་མཐོན་པོ་བརྩིག་པ་དང་། །ཡིད་དང་མཐུན་པར་འབྱུང་བའོ། །དགྲ་ཡིས་རྒྱན་དང་བྲལ་བ་དང་། །ན་ཆུང་མྱ་ངན་བྱེད་པ་དང་། །ཁྲི་མོན་ནང་དུ་བཅུག་
པ་དང་། །ནོར་ཕྲོགས་ལྕགས་སུ་བཅུག་པ་དང་། །འགྲོ་བ་ངན་པས་རྫི་བ་དང་། །གཅན་གཟན་ལུས་ལ་འཕྱང་བ་དང་། །སྲད་བུས་དཀྲིས་ཤིང་དྲི་མས་གཡོགས། །དྲི་མ་ཟ་ཞིང་དྲི་མ་འཐུངས། །བླ་མ་སློབ་དཔོན་གྲོགས་པོ་དང་། །ཕ་མ་རྣམས་ནི་མཐོང་ནས་འབྲོས། །ཤིན་ཏུ་གཅོང་རོང་མི་མེད་
དང་། །ཡང་ན་འབྲོག་དགོན་ལ་སོགས་པར། །ཟས་དང་སྐོམ་གྱིས་ཉམ་ཐག་སྟེ། །ཀྱི་ཧུད་བདག་སྡུག་ཟེར་གྱི་གཡའ། །གོ་ཆ་བཤུས་ནས་མཚོན་གྱིས་འདེབས། །ནགས་ཀྱི་དཀྱིལ་ན་ཕྱིན་ནས་ཀྱང་། །སྟག་དང་ཅེ་སྤྱང་དུད་འགྲོ་འདེབས། །དེ་སོགས་ཡིད་གདུང་བར་འབྱུང་བ། །དགེ་དང་མི་
དགེའི་ལྟས་སུ་རིགས། །རྣམ་པར་སྣང་མཛད་རིན་ཆེན་འབྱུང་ལྡན་དང་། །འོད་དཔག་མེད་དང་དོན་ཡོད་གྲུབ་པ་དང་། །མི་བསྐྱོད་པ་དང་རྡོ་རྗེ་སེམས་རིགས་དྲུག །གོ་རིམས་ཉིད་དང་སྣ་ཚོགས་འདྲེས་པའོ། །ཤིས་པའི་རྨི་ལམ་ལ་ནི་སྒྲུབ་པ་རྩ་མ། །རིན་ཆེན་ཕྱག་རྒྱར་བཤད་པའི་ཆོ་ག་བཞིན། །མི་
དགེའི་ལྟས་ལ་ཏིལ་གྱི་སྦྱིན་སྲེག་བྱ། །རིགས་དེ་ཞིག་ལ་སྟོང་གིས་སྦྱངས་པའོ། །བག་ཆགས་ཡི་དྭགས་ཡིད་བྲིད་པ། །འཁོར་བའི་ཆོས་ཀུན་རྨི་ལམ་བཞིན། །རྣལ་འབྱོར་པ་ཡིས་བལྟ་བར་བྱ། །འཁྲུལ་པ་ཡང་དག་མིན་ཕྱིར་རོ། །བཟང་པོ་རྟོགས་ལས་ཡེ་ཤེས་སྐྱེ། །བློས་བརྟགས་དོན་ནི་
སྐྱེ་བ་མེད། །དེ་ཕྱིར་གསང་སྔགས་རྟེན་འབྱུང་གི། །ཐབས་ལ་རག་ལས་གཙོ་བོར་གཟུང་། །བྱང་ཆུབ་སེམས་བསྐྱེད་པ་དང་དབང་བསྐུར་བའི། །རྨི་ལམ་བསྟན་པ་ཀླུ་སྒྲུབ་གཞུང་ལས་བཏུས། ལེགས་དང་ཉེས་པའི་རིམ་པ་གསལ་བྱེད་པས། །འཇམ་དཔལ་ཡེ་ཤེས་སེམས་དཔའི་
ཞལ་མཐོང་ཤོག །རྨི་ལམ་བརྟག་པ། རྒྱ་གར་གྱི་མཁན་པོ་དཔལ་ལྡན་གཉིས་སུ་མེད་པས་མཛད་པ་རྫོགས་སོ།།      །།རྣལ་འབྱོར་པ་བསོད་སྙོམས་པ་པྲཛྙཱ་ཤྲཱི་ཛྙཱ་ན་ཀཱིརྟིས་རང་འགྱུར་དུ་མཛད་པའོ།།      །།