བརྩོན་འགྲུས་དབང་པོ་གསང་བའི་མཆོག །རྣལ་འབྱོར་རྣལ་འབྱོར་མ་འཁོར་ལོ། །རྣལ་འབྱོར་རྗེས་སུ་རྣལ་འབྱོར་དང་། །ཤིན་ཏུ་རྣལ་འབྱོར་རྣལ་འབྱོར་ཆེ། །དམ་པའི་སྐུ་དང་གསུང་ཐུགས་ལ། །རྟག་ཏུ་གུས་ཤིང་རབ་དང་བགྱིད། །དཔལ་ལྡན་གསང་པའི་
གདན་མཆོག་ལ། །མཆོད་པ་བྱས་ཤིང་ཕྱག་བགྱིའོ། །དཔལ་ལྡན་དེ་ཉིད་རྒྱལ་པོ་མཆོག །དབང་ཕྱུག་ལ་རོལ་ཅོད་པན་ཅན། །དཔལ་ལྡན་གསང་བའི་གདན་གྱི་མཆོག །སྐུ་ནི་སྡུག་ཅིང་འབར་བ་སྟེ། །དཔལ་ལྡན་རྡོ་རྗེ་དྲིལ་བུའི་སྒྲ། །དེ་ཉིད་རྣལ་འབྱོར་པ་ཡིས་བསྐྱོད། །
དཔལ་ལྡན་ཡེ་ཤེས་མཉེས་པ་སྟེ། །མཆོག་གི་དབང་ཕྱུག་ལོངས་སྤྱོད་སྤྱོད། །ཞེས་པ་དཀྱིལ་འཁོར་རྒྱལ་མཆོག་གི་ཏིང་ངེ་འཛིན་ནོ། །དེ་ནས་ལས་ཀྱི་རྗེས་འབྲངས་ནས། །མཉམ་པར་གཞག་པས་སྔགས་བཟླས་བྱ། །སྙིང་གར་ས་བོན་ཡི་གེ་བསམ། །སྲོག་དང་རྩོལ་
བ་ཡང་དག་ལྡན། །ཕྱག་རྒྱ་ཆེན་པོར་བརྗོད་པ་ཡི། །ལྷ་རྣམས་ཐམས་ཅད་ཇི་བཞིན་རིམ། །སྔགས་ཀྱི་དངོས་གྲུབ་ཐམས་ཅད་བྱེད། །རྡོ་རྗེ་སེམས་དཔའ་ཡིས་ནི་གསུངས། །སྐུ་ཡི་དཀྱིལ་འཁོར་བླ་ན་མེད། །རྣལ་འབྱོར་ནམ་མཁའི་ལུས་ལ་གནས། །རིམ་པ་ཇི་བཞིན་སྦྱོར་
བ་ཡིས། །ལེགས་པར་མཉམ་པར་གཞག་སྟེ་བསྒོམ། །ངག་གི་རྡོ་རྗེ་མཁའ་འགྲོ་མ། །དཔལ་ལྡན་དྲག་མོ་མཁའ་འགྲོ་མའོ། །རོ་ལངས་མ་ནི་རྣ་བར་གནས། །གཏུམ་མོ་མིག་གཉིས་དག་ལ་གཞག །མགྲིན་པར་ལྷ་མོ་སེང་གེ་མ། །སྟག་མོ་དཔུང་པ་གཉིས་ལ་གནས། །
སྙིང་གར་ལྷ་མོ་ཅེ་སྤྱང་མ། །ལྟེ་བའི་ཕྱོགས་སུ་འུག་པ་མ། །སོར་མོར་ལྷ་མོ་མཁའ་འགྲོ་མ། །ལག་པའི་དབུས་སུ་མར་མེ་མ། །ལྷ་མོ་འཇིག་བྱེད་ས་ལའོ། །ལྷ་མོ་འཕྲོག་བྱེད་གསང་བར་གནས། །སྤོས་མ་འགྲོ་ལྡིང་གཏུམ་མོ་རྣམས། །ལུས་ངག་སེམས་ཀྱི་ཐིག་ལེ་
ལ། །དྲག་མོ་ཁྲག་འཐུངས་ཤ་ཟ་མ། །དཔྱི་དང་བརླ་གཉིས་ལ་ནི་དགོད། །དྲག་ཤུལ་འབར་མ་མི་སྡུག་མ། །བཙས་པ་དྷཱུ་ཏཱིའི་རྩ་གསུམ་མ། །ཐོད་ཅན་རྡོ་རྗེའི་བུམ་པ་མ། །དུང་ཅན་ལ་སོགས་རྩ་གསུམ་ལ། །སྒེག་མོ་སྙིང་གི་ཕྱོགས་སུ་གནས། །དྲི་ཡི་ལྷ་མོ་ནུ་མའི་བར། །