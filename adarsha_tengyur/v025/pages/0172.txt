བསྡུས་པའི་དེ་མ་ཐག །སྔགས་འདི་ཉིད་ནི་བརྗོད་པར་བྱ། །ཨོཾ་བརྟ་མ་ནོ་ཧཾ་ཧོ། །དེ་ནས་རྣལ་འབྱོར་ནམ་མཁའི་མགོན། །བློ་ལྡན་ཡིད་ཀྱིས་བསྒོམ་པར་བྱ། །གཡོན་དང་གཡས་དང་རྩ་བའི་ཞལ། །དཔའ་བོ་ཞལ་གསུམ་ཕྱག་དྲུག་པ། །སྤྲིན་འཁྲིགས་པ་ཡི་འོད་དང་མཚུངས། །སྤྱན་
གསུམ་བཞད་དང་ཁྲོ་བ་དང་། །སྒེག་པ་ཡི་ནི་ཉམས་ཀྱིས་སྤྲས། །སེམས་དཔའི་སྐྱིལ་ཀྲུང་གདན་ལ་ནི། །ཤེས་རབ་ཡན་ལག་འཁྱུད་ཅིང་འགྲོགས། །མདའ་ནི་གྱེན་དུ་བཀོད་པ་སྟེ། །གཉིས་པ་ཡིས་ནི་ནུ་མ་འཛིན། །གསུམ་པ་ཡིས་ནི་རྡོ་རྗེར་བཅས། །གཡོན་གྱིས་གྱེན་དུ་གཞུ་འཛིན་ཅིང་། །
གཉིས་པ་ན་ནི་ཐོད་པ་སྟེ། །གསུམ་པ་ཡིས་ནི་དྲིལ་བུ་དཀྲོལ། །རྒྱན་རྣམས་ཀུན་ནས་ཡང་དག་རྫོགས། །ཤིན་ཏུ་མཛེས་པའི་ན་བཟས་བརྒྱན། །རལ་པ་དར་གྱིས་བཅིང་པ་སྟེ། །ཐོད་པའི་ཅོད་པན་ཤིན་ཏུ་བརྩེགས། །ཁ་དོག་དཀར་པོ་ཤིན་ཏུ་མཛེས། །ཤེས་རབ་བདག་ཉིད་རྣམ་པར་བསྒོམ། །ཕྱག་
གཉིས་ཀྱིས་ནི་མགྲིན་པར་འཁྱུད། །མ་མཆུ་ཚེམས་ཀྱིས་འདེབས་པར་མཛད། །ཞབས་ཀྱི་ཚིགས་ཀྱིས་དཀྲིས་ནས་ནི། །རྡོ་རྗེ་པདྨར་ཚིམ་པར་མཛད། །མདོར་བསྡུས་གཅིག་པུ་བསྒོམས་ནས་ནི། །སྔགས་འདི་ཉིད་ནི་བརྗོད་པར་བྱ། །ཨོཾ་ཨུད་བྷ་བོ྅ཧཾ། ཨོཾ་ཡོ་ག་ཤུདྡྷཿསརྦ་དྷརྨཱ་ཡོ་ག་ཤུདྡྷོ྅ཧཾ། 
ཨོཾ་ཛྙཱ་ན་ཀཱ་ཡོ྅ཧཾ། བ་དན་གསུམ་པའི་ཕྱག་རྒྱ་ཡིས། །མཁས་པས་ཡན་ལག་བརྒྱད་བསྲུང་བྱ། །ལྕེ་ལ་ཆུ་ཡི་ས་བོན་ཏེ། །སྤྱི་བོར་མེ་ནི་གཞག་པར་བྱ། །རྣ་བ་སྣ་ལ་དེ་བཞིན་རླུང་། །མིག་དག་ལ་ནི་ས་ནི་སྦྱར། །ཆུ་སྐྱེས་ས་བོན་ཡི་གེ་ནི། །མགྲིན་པ་ལ་ནི་ངེས་པར་དགོད། །བརྩེགས་པའི་ས་བོན་ཤིན་
ཏུ་མཛེས། །དཔུང་པ་གཉིས་ལ་ཡང་དག་གནས། །སྙིང་གར་རླུང་ནི་བརྩེགས་པ་སྟེ། །མཁས་པས་རྟག་ཏུ་དགོད་པར་བྱ། །བསྡུས་ཏེ་མེ་བརྩེགས་ས་བོན་ནི། །ལྕེ་ཡི་ཕྱོགས་སུ་རྣམ་པར་གནས། །ལུས་གསུམ་བྱིན་གྱིས་བརླབ་པ་ཡི། །སྔགས་འདི་ཉིད་ནི་བརྗོད་པར་བྱ། །ཨོཾ་བཛྲ་ཀཱ་ཡ་སྭ་བྷཱ་ཝ་ཨཱ
ཀོ྅ཧཾ། ཨོཾ་བཛྲ་ཀཱ་ཡ་ཧོཿ ཨོཾ་བཛྲ་ཝཱ་ཀཱ་ཨཱཿ ཨོཾ་བཛྲ་ཙིཏྟ་ཧཱུྃ། པདྨ་དང་ནི་ཡེ་ཤེས་སྦྱར། །ས་གདུགས་དང་ནི་རྣམ་ཤེས་སྦྱར། །གཉིས་པོ་ལྕགས་སྒྲོག་ལྟར་བྱས་ཏེ། །ལྷག་མ་བ་དན་གསུམ་བརྒྱང་ནས། །དྲི་མ་གསུམ་དང་དུད་པ་སྦྱར། །རྡོ་རྗེ་རྩེ་ལྔ་ཞེས་བྱ་བས། །ལུས་ཀྱི་གནས་བཞི་བྱིན་