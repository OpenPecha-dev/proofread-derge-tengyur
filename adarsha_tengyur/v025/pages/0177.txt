ཁ་དོག་སེར་མོ་འབར་བ་ཆེ། །རྒྱན་རྣམས་ཐམས་ཅད་ཀྱིས་ནི་བརྒྱན། །ན་བཟའ་དམར་པོ་ལེགས་པར་མནབས། །ཡཾ་ཡིག་ས་བོན་ལས་འཁྲུངས་མ། །ཐལ་སྦྱར་སྤྱི་བོར་བཞག་པའོ། །ནུབ་ཀྱི་སྒོར་ནི་འཇིབ་བྱེད་མ། །ཁ་དོག་དམར་མོ་འཇིབ་པ་ཆེ། །སྙིམ་པས་ཁྲག་ནི་
འཐུང་བ་སྟེ། །ཕྲོཾ་ཡིག་ལས་ནི་རྣམ་པར་སྤྲུལ། །ལྷོ་ཡི་སྒོར་ནི་འཕྲོག་བྱེད་མ། །ཁ་དོག་ནག་མོ་འབར་བ་ཆེ། །ཕྱག་གཉིས་ཀྱིས་ནི་གཏུན་ཤིང་འཛིན། །ཕྲེཾ་ཡིག་ལས་ནི་རྣམ་པར་སྤྲུལ། །རྡོ་རྗེ་ར་བའི་ཕྱི་རོལ་དུ། ས་བོན་ཧཿཧོཿཧྲཱིཿལས་སྤྲུལ། །སྤོས་མ་འཇུ་བྱེད་གཏུམ་མོ་ནི། །ཤར་གྱི་ཕྱོགས་སུ་
བསྒོམ་པར་བྱ། །དཀར་དང་སྔོ་དང་སེར་གྱི་མདོག །སྤྱན་གསུམ་གྱིས་ནི་རྣམ་པར་སྤྲོས། །ཕྱག་གཉིས་ཐོད་པར་གནས་པ་ཡི། །བདུད་རྩིའི་བཏུང་བ་འཛིན་པའོ། །དྲག་མོ་ཁྲག་འཐུང་ཤ་གསོལ་མ། །བྱང་གི་ཕྱོགས་སུ་གནས་པ་སྟེ། །ཁ་དོག་སེར་དང་དཀར་དང་དམར། །གྷྲི་གྷྲཿས་བོན་ལས་བྱུང་བ། །
ལྕགས་ཀྱུ་ལྔ་ཡིས་གང་བ་ཡི། །པདྨའི་སྣོད་ནི་མཆོག་ཏུ་འཛིན། །སེམས་དཔའི་སྐྱིལ་མོ་ཀྲུང་གི་གདན། །སྤྱན་གསུམ་གྱིས་ནི་རྣམ་པར་སྤྲས། །ནུབ་ཀྱི་ཕྱོགས་ཀྱི་རྣལ་འབྱོར་མ། །དྲག་ཤུལ་འབར་མ་མི་སྡུག་མ། །ཕྱག་ན་འཇིགས་རུང་གཏོར་མའི་སྣོད། །ཀུ་རུའི་ས་བོན་ལས་བྱུང་བ། །
དམར་དང་སེར་དང་ནམ་མཁའི་མདོག །ཐོད་པའི་ཅོད་པན་དག་དང་ལྡན། །སེམས་དཔའི་སྐྱིལ་ཀྲུང་གི་ནི་གདན། །སྤྱན་གསུམ་གྱིས་ནི་རྣམ་པར་སྤྲས། །ཐོད་མ་རྡོ་རྗེ་བུམ་པ་མ། །ལྷོ་ཡི་ཕྱོགས་སུ་ཀུན་ནས་གནས། །བརྟྟཱ་ལི་གསུམ་ལས་བྱུང་བ། །ཐོད་པར་བཟའ་དང་བཏུང་བ་བསྣམས། །སྔོ་དང་
དམར་དང་དཀར་པོའི་འོད། །སེམས་དཔའི་སྐྱིལ་མོ་ཀྲུང་གི་གདན། །དབང་ལྡན་དུ་ནི་སྒེག་མོ་གཞག །ཧཱུྃ་ཡིག་ས་བོན་ལས་བྱུང་བ། །ཁ་དོག་སེར་པོ་ཤིན་ཏུ་མཛེས། །དཀུ་གཉིས་ལ་ནི་ཡང་དག་བརྟེན། དེ་ནི་གཡོན་གནས་དྲི་ཆབ་མ། །དྲི་ཡི་དུང་དང་ཡང་དག་ལྡན། །ཁ་དོག་དམར་མོ་ཤིན་
ཏུ་མཛེས། །ཧཱུྃ་ཡིག་ས་བོན་ལས་བྱུང་བའོ། །མེ་རུ་གནས་པའི་པི་ཝང་མ། །པི་ཝང་དེ་ནི་སྒྲ་ཡི་མཆོག །ཧཱུཾ་ཧོའི་ས་བོན་ལས་བྱུང་བ། །ཁ་དོག་དཀར་མོ་ཡིད་འོང་མ། །མེ་ཡི་གཡོན་གནས་མེ་ཏོག་མ། །ཐལ་མོར་མེ་ཏོག་ཤིན་ཏུ་མཛེས། །ཤྲིཾ་ཡིག་ས་བོན་ལས་ནི་འཁྲུངས། །