སྙིང་གར་བཞག་སྟེ། ཉི་མའི་ལག་པ་བརྐྱང་ནས་གཞག་པར་བྱའོ། །ཨོཾ་གཙྪ་གཙྪ་བྷུར་བྷུ་ཝ་ན་སྭཿསྭཱ་ཧཱ། ཞེས་བརྗོད་ནས་འཇིག་རྟེན་ལས་འདས་པ་རྣམས་གཤེགས་སུ་གསོལ་བར་བྱའོ། །དེ་ནས་འཇིག་རྟེན་པ་རྣམས་ནི། ཨོཾ་སརྦ་དུཥྚཱ་ན། གྲྀཧྞཱ་གྲྀཧྞཱ། གཙྪ་པུ་ནཱ་རཱ་ག་མ་ནཱ་ཡ་ཧཱུཾ་ཕཊ་
སྭཱ་ཧཱ། ཞེས་བརྗོད་དེ། ས་གོལ་གསུམ་བརྡབས་ནས་གཤེགས་སུ་གསོལ་བར་བྱའོ་ཞེས་པ་གདན་བཞི་ཆེན་པོའི་རྒྱུད་ཀྱི་རྒྱལ་པོ་ལས་ཕྱུང་བ། བདག་གི་གདན་དཔལ་རྣལ་འབྱོར་ནམ་མཁའི་སྒྲུབ་ཐབས་ཀྱི་ཆོ་ག །བླ་མ་དམ་པ་རྣམས་ཀྱི་མན་ངག་ལྟར་ཤིན་ཏུ་རྒྱས་པར་བཀོད་ཅིང་། སྒྲུབ་
ཐབས་འབྲིང་པོ་དང་བསྡུས་པ་ཡང་ཤུགས་ལས་རྟོགས་པར་འགྱུར་བས་རྨད་དུ་བྱུང་བའི་གདམས་པ་འདི་ནི་བལ་པོའི་པཎྜི་ཏ་ཆེན་པོ་ཛ་ག་ཏ་ཨཱ་ནནྡ་ཛཱི་བ་བྷ་དྲས་མཛད་པ་རྫོགས་སོ།།   །།སྒྲུབ་ཐབས་འདི་ཉིད་དང་མཐུན་པའི་བཀའ་ལུང་སྔོན་ཆད་བོད་དུ་མི་སྣང་བ་ལས། ཛ་ག་ཏ་ཨཱ་
ནནྡའི་སྲས་ཀྱི་ཐུ་བོ། །པཎྜི་ཏ་མ་ཧཱ་བོ་དྷི་ལས་ལེགས་པར་མནོས་ཤིང་། བཀའ་ལུང་མི་འཆད་པར་བྱ་བའི་དོན་དུ། པཎྜི་ཏའི་ཕྱག་ནས་རྒྱ་དཔེ་གདན་དྲང་ཞིང་། བཀའ་ལུང་དོན་དུ་གཉེར་བ་མང་པོས་ཀྱང་གསོལ་བ་འདེབས་པའི་ངོར། གསུང་རབ་དགོངས་འགྲེལ་དང་བཅས་པའི་བཀའ་ལུང་
མན་ངག་དུ་མས་ཉེ་བར་སྤྲས་པའི་དགེ་བའི་བཤེས་གཉེན་དམ་པ་བླ་མ་འཕགས་པའི་བཀས་བསྐུལ་བ་ལ་བརྟེན་ནས་ཁམས་གསུམ་གྱི་བླ་མ་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་ཆོས་ཀྱི་རྗེ། བོད་ཀྱི་པཎྜི་ཏ་མ་ཏི་དྷཱ་ཛ་ཤྲཱི་བྷ་དྲ་དང་། དཔལ་ལྡན་བྱང་ཆུབ་རྩེ་མོའི་བཀའ་དྲིན་གྱིས་བསྐྱངས་པའི་
ལོ་ཙཱ་བའི་མིང་ཙམ་འཛིན་པ་དཔལ་ལྡན་སྨྲ་བའི་སེང་གེས་ཚིག་དང་དོན་གྱི་ཆ་ལ་ལེགས་པར་དཔྱད་ནས། དཔལ་ས་སྐྱའི་གཙུག་ལག་ཁང་ཆེན་པོར་ལེགས་པར་བསྒྱུར་བའོ།།      །།༄༅༅། །རྒྱ་གར་སྐད་དུ། ཛྙཱ་ན་ཤྭ་རི་སཱ་དྷ་ན་ནཱ་མ། བོད་སྐད་དུ། ཡེ་ཤེས་དབང་ཕྱུག་མའི་སྒྲུབ་
ཐབས། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །ཐབས་དང་ཤེས་རབ་བདག་ཉིད་མཆོག །ཡེ་ཤེས་དབང་ཕྱུག་ཕྱག་འཚལ་ནས། །རྩ་བའི་རྒྱུད་ཀྱི་རྗེས་འབྲངས་ཏེ། །བདག་གིས་དེ་ཡི་སྒྲུབ་ཐབས་བཤད། །དེ་ལ་ཐོག་མར་གནང་བ་ཐོབ་པའི་རྣལ་འབྱོར་པས། གཡས་པའི་ལག་