འདོད་ཆགས་དང་བྲལ་བ་ཡིན་ཏེ། འདོད་ཆགས་དང་བྲལ་བའི་ས་ཞེས་བྱ། ཀྲྀ་ཏཱ་བྷི་བྷཱུ་མི་ཞེས་བྱ་བ་ནི་དགྲ་བཅོམ་པའི་ས་ལ་བྱ་སྟེ། ཀྲྀ་ཏ་ནི་བྱས་པ། ཨ་བྷི་ནི་ཨ་བྷི་དུམ་ཤཱི་ལ་ཞེས་བྱ་སྟེ། བསྲུང་བའི་རང་བཞིན་ཅན་ཡིན་པས་ན། སྔར་བྱས་ཏེ་གྲུབ་པའི་དོན་མི་ཉམས་པར་
བསྲུང་བའི་ཕྱིར་བྱས་པ་སྲུང་བའི་ས་ཞེས་བྱ་སྟེ། དངོས་སུ་ན་དགྲ་བཅོམ་པའི་ས་ལ་བྱ། མོས་པས་སྤྱོད་པ་དང་ངེས་པར་འབྱེད་པའི་ཆ་དང་མཐུན་པའི་རིམ་པའི་མིང་ལ་ཨ་དྷི་མུཀྟི་ཙརྱ་བྷཱུ་མི་ཞེས་བྱ་བ། བསྐལ་པ་གྲངས་མེད་པ་གཅིག་གི་བར་དུ་བྱང་ཆུབ་སེམས་དཔའ་ཆོས་ཀྱི་དབྱིངས་ལ་མོས་པ་
བསྒོམས་ཏེ། ད་དུང་དེ་བཞིན་ཉིད་མ་མཐོང་བས་ན་མོས་པས་སྤྱོད་པའི་ས་ཞེས་བྱ། ཨཱ་ལོ་ཀ་ལབྡྷ་ཞེས་བྱ་བ་ཆོས་ཀྱི་དབྱིངས་ལ་མོས་པས་བསྒོམས་པའི་བྱེ་བྲག་གིས་རང་དང་སྤྱིའི་མཚན་ཉིད་དུ་བརྟགས་པའི་ཆོས་ཐམས་ཅད་དངོས་པོ་མེད་དེ་བརྗོད་པ་ཙམ་དུ་རིག་ལ། ཆོས་ལ་ངེས་པར་རྟོག་
པའི་བཟོད་པའི་སྣང་བ་དང་པོ་ཐོབ་པས་ན་སྣང་བ་ཐོབ་པ་ཞེས་བྱ། ཨཱ་ལོ་ཀ་བྲྀདྡྷི་ཞེས་བྱ་བ་ཆོས་ཀྱི་སྣང་བ་དེ་ཉིད་རྒྱས་པར་བྱ་བའི་བརྩོན་པ་བརྟན་པར་རྩོམ་པས་ན་སྣང་བ་མཆེད་པ་ཞེས་བྱ། ཏ་ཏྭཱ་རྠཻཀ་དེ་ཤཱ་ནུ་པྲ་བེ་ཤ་ཞེས་བྱ་བ་ཆོས་ཀྱི་སྣང་བ་མཆེད་པས་ཕྱི་རོལ་གྱི་ཡུལ་མེད་ཅིང་སེམས་
ཙམ་དུ་རྟོགས་ཏེ། གཟུང་བའི་གཡེང་བ་དང་བྲལ་བས་ན་དེ་ཁོ་ནའི་དོན་གྱི་ཕྱོགས་གཅིག་ལ་ཞུགས་པ་ཞེས་བྱ། ཨ་ནནྟརྱ་ས་མཱ་དྷི་ཞེས་བྱ་བ་དད་པ་རབ་ཀྱིས་ས་འདི་ལ་འཛིན་པའི་གཡེང་བ་སྤངས་ནས་འཇིག་རྟེན་ལས་འདས་པའི་ཡེ་ཤེས་རྣམ་པར་མི་རྟོག་པ་དེ་མ་ཐག་ཏུ་ཐོབ་པར་འགྱུར་
བས་ན་བར་ཆད་མེད་པའི་ཏིང་ངེ་འཛིན་ཞེས་བྱ། ནིརྦྷེ་དྷ་བྷ་གཱི་ཡ་ཞེས་བྱ་བ་ནི་ནིཤྩི་ཏུ་བྷི་དྷ་ནི་བྷེ་དྷ་བྷཱ་གཱི་ཡ་ཞེས་བྱ་སྟེ། ནིར་ནི་ངེས་པའམ་གདོན་མི་ཟ་བ། བེ་དྷ་ནི་རྟོགས་པའམ་འབྱེད་པ། བྷ་ག་ནི་ཆའམ་སྐལ་བ། ཨཱི་ཡ་ནི་ཕན་པའམ་མཐུན་པ་ལྟ་བུ་ལ་བྱ་སྟེ། དངོས་སུ་ན་འཕགས་པའི་ས་
ནི་མ་ཐོབ་ལ། སོ་སོའི་སྐྱེ་བོའི་ས་ལས་ནི་འདས་པ་ཡིན་ཏེ། འཕགས་པའི་ལམ་མཐོང་བ་དང་སྒོམ་པ་རྣམ་པ་གཉིས་ཡོད་པའི་ནང་ནས་མཐོང་བའི་ལམ་གྱི་ཆ་གཅིག་པོ་དང་ཉེ་བས་ན་ངེས་པར་འབྱེད་པའི་ཆ་དང་མཐུན་པ་ཞེས་བྱ། ཨུཥྨ་ག་ཏ་ཞེས་བྱ་བ་ནི་ངེས་པར་འབྱེད་པའི་ཆ་དང་མཐུན་པའི་ཚེ་