ཤུན་པ་དང་། སྐྱེར་ཁཎྜ་དང་། ནིམ་པ་དང་། དུག་མོ་ཡུངས་བསྐོལ་བའི་ཁུ་བའམ། ཡང་ན་ཨ་རུ་ར་བསྐོལ་བའི་ཁུ་བའི་ནང་དུ་སྦྲང་རྩི་དང་སྦྱར་བ་བླུད་དོ། །སྨིན་པའི་སྨན་བྱའོ། །འབྲས་བུ་གསུམ་དང་། ཚ་བ་གསུམ་དང་། ནས་ཚིག་འཁུས་པའི་ཐལ་བ་དང་།
སྐྱེར་པ་དང་། ཙི་ཏྲ་ཀ་དང་། སྐྱེར་ཁཎྜ་དང་། པ་ཐ་དང་། ཏེ་ཛོ་པ་ཏི་དང་། ནིས་པ་པ་དང་། དེ་རྣམས་ཚྭ་དང་། བ་གཅིན་དང་སྦྱར་བའི་རི་ལུར་བྱས་པ་དང་། ཕྱེ་མར་བྱས་ནས་གདབ་པ་དང་། མཁུར་བར་དགང་བ་ལ་སོགས་པ་ཅི་རིགས་པར་བྱའོ། །ལྕང་མ་དང་། གེ་རི་ཀརྞི་ཀ་
དང་། གླ་སྒང་དང་། ཐང་ཤིང་དང་། བཅའ་སྒ་དང་། ཤུ་དག་དང་། དན་ཏི་དང་། མུར་བ་དང་། དེ་རྣམས་ལྷན་ཅིག་སྦྱར་བའི་ལྡེ་གུ་དྲོ་འཇམ་ཙམ་བསྐུས་ན་ན་ཞིང་སྐྲངས་པ་སེལ་ཏོ། །དེ་ལ་རླུང་ལས་གྱུར་པ་རོ་ཧི་ནའི་ནད་ལ་ནི་ཕྱི་ནང་གཉིས་ནས་དུགས་བྱ་སྟེ། མྱུར་དུ་ལན་ཚྭ་དང་ལྡན་པའི་
མཚོན་ནམ་སེན་མོས་བཞར་ཞིང་དབྲི་བར་བྱའོ། །རྩ་བ་ལྔ་བསྐོལ་བའི་ཁུ་བ་མཁུར་བར་དགང་བ་སྟེ། ཏིལ་མར་གྱི་སྣ་སྨན་ཡང་སྦྱར་རོ། །མཁྲིས་པ་ལས་གྱུར་པའི་ལྐོག་མའི་ནད་ལ་ནི་ཁྲག་ཕྱུང་ལ། ཁ་ར་དཀར་པོ་དང་། པྲི་ཡང་ཀུ་དང་། སྦྲང་རྩི་སྦྱར་བས་བསྐུ་བར་བྱའོ། །
སེང་ཕྲོམ་དང་། རྨ་ཤིང་བསྐོལ་བའི་ཁུ་བ་མཁུར་བར་བཅང་ངོ་། །རྒུན་འབྲུ་དང་། པ་རུ་ཀ་ཤ་བསྐོལ་བའི་ཁུ་བ་མཁུར་བར་བཅངས་ན་ཡང་ཕན་ནོ། །ཁྲག་ལས་གྱུར་པའི་ལྐོག་མའི་ནད་ལ་ནི་ཆོ་ག་གོང་མ་བཞིན་དུ་བྱས་ཏེ་གསོ་བར་བྱའོ། །ཁྲག་ལས་གྱུར་པའི་ལྐོག་མའི་ནད་ནི་གསོ་
དཀའ་སྟེ་སྤང་བར་བྱའོ་ཞེས་ཀྱང་བཤད་དོ། །བད་ཀན་ལས་གྱུར་པའི་ལྐོག་མའི་ནད་ལ་ནི་མེ་མདག་དུད་པ་ཅན་གྱིས་བདུག་པ་དང་། སྨན་ཚ་བ་རྣམས་ཀྱིས་གདབ་པར་བྱའོ། །ཡང་ན་ཨ་པ་མརྒའི་འབྲས་བུ་དང་། གེ་རི་ཀརྞི་དཀར་པོ་དང་། དན་ཏི་དང་། བྱི་དང་ག་དང་། རྒྱམ་ཚ་དང་། དེ་རྣམས་
ཏིལ་མར་དང་སྦྱར་བས་སྣ་སྨན་དང་མཁུར་བར་བཅང་བ་རབ་ཏུ་བསྔགས་སོ། །ལྐོག་མའི་ནད་བྲིན་ད་དང་། ཤ་ལུ་ཀ་དང་། དུ་དྷི་ཀེ་རི་ཀ་དང་། ཀྱི་ལ་ཡུ་ཀ་དང་། དེ་རྣམས་ལ་ཡང་གསོ་བ་གོང་མ་བཞིན་དུ་བྱའོ། །ལྐོག་མའི་འབྲས་ནད་ལ་ནི་ཁྲག་གཟགས་ཏེ། འབྲས་བུ་གསུམ་དང་།