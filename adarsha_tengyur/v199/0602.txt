རིང་དུ་ན་བ་དང་། ལྟོའི་ཐོར་བུ་དེ་ཡང་ཟླུམ་པོར་འདུག་པ་དང་། བཤང་གཅི་སྣ་ཚོགས་སྣང་བ་དང་། ལྕེའི་དབུས་དམར་ཞིང་དཀར་མདོག་སྔོ་བསངས་སུ་འདུག་པ་དེ་ནི་སྤང་བར་བྱ་སྟེ། ཁ་ཟས་མང་དུ་ཟོས་ཀྱང་ཉམས་སྟོབས་ཡོངས་སུ་ཟད་ཅིང་སྐོམ་དད་ཀྱིས་ཟིན་ཏེ། མིག་ཀོང་དུ་བྲོས་པ་ནི་ནམ་གྲུ་སྐེམ་
བྱེད་ཀྱིས་ཁྱེར་བ་ཡིན་པར་ཤེས་པར་བྱ་སྟེ། དེ་དག་ནི་བུད་མེད་ཀྱི་གཟུགས་ཅན་གྱི་གདོན་བདུན་ཡིན་ནོ། །གདོན་དེ་དག་ནི་མི་ལ་ཅིའི་ཕྱིར་འཚེ་ཞིང་འཇུག་ཅེ་ན། མཆོད་པ་འདོད་པའི་ཕྱིར་འཇུག་པ་ཡིན་ནོ། །དེ་ལ་འཚེ་བའི་བདག་ཉིད་ཅེས་བྱ་བའི་གདོན་གྱིས་ཟིན་པའི་མཚན་མ་ནི་བྱིས་པའི་སྣ་ཆུ་
འཛག་པ་དང་། ལྕེ་འགགས་པ་དང་། སྦྲིད་པ་རྟག་ཏུ་འབྱུང་བ་དང་། ལུས་མི་བདེ་བ་དང་། མཆི་མ་འཛག་པ་དང་། མདོག་སྡུག་པ་དང་། སྐད་གསང་དམའ་བ་དང་། དྲི་ང་འབྱུང་བ་དང་། ལུས་ཟུངས་ཟད་པ་དང་། རང་གི་བཤང་གཅི་མི་སྦེད་པར་ཉེད་པ་དང་། ལག་པ་གཉིས་བསྐོར་
ཞིང་བདག་གམ་གཞན་ལ་རྡེག་པ་དང་། དེ་བཞིན་དུ་མཚོན་དང་ཤིང་ལ་སོགས་པས་ཀྱང་དེ་ལྟར་རྡེག་པ་དང་། མེ་འབར་བའི་ནང་དུ་འཇུག་པ་དང་། ཆུའི་ནང་དུ་མཆོང་བ་དང་། ཁྲོན་པའི་ནང་དུ་བབ་ཆོལ་དུ་འཇུག་པ་དང་། གཞན་ཡང་དེ་དང་འདྲ་བའི་རྣམ་པ་བྱེད་པ་དང་། སྐོམ་དད་ཆེ་བ་དང་།
ལུས་ཚ་བ་དང་། རྨོངས་བག་ཏུ་འདུག་པ་དང་། ཁ་ནས་རུལ་དྲི་བྲོ་བ་དང་། རྟག་ཏུ་སྐྱུག་པ་དང་། བུ་གའི་སྒོ་ཀུན་ནས་ཁྲག་འཛག་པ་དང་། འཆི་ལྟས་འབྱུང་བ་དེ་དག་དང་ལྡན་པ་དེ་ནི་ཡོངས་སུ་སྤང་བར་བྱའོ། །འདོད་པ་ལ་དགའ་བ་ཞེས་བྱ་བའི་གདོན་གྱིས་ཟིན་པའི་རྟགས་ནི། བུད་
མེད་དང་དབེན་པར་འདོད་པ་དང་ལྡན་པའི་ཚིག་སྨྲ་བ་དང་། དྲི་ཞིམ་པོ་དང་། ཕྲེང་བ་དང་། རྒྱན་ལ་དགའ་བ་དང་། སྙིང་དགའ་བ་དང་། སེམས་ཞི་བར་གནས་པ་ཡིན་ཏེ། དེས་ཟིན་ན་ནི་གསོ་དཀའ་བ་ཡིན་ནོ། །གཏོར་མ་འདོད་པ་ཞེས་བྱ་བའི་གདོན་གྱིས་ཟིན་པའི་མཚན་མ་ནི། སྒྱིད་ཞན་
པ་དང་། ཁ་མྱང་ཞིང་ལྡག་པར་བྱེད་པ་དང་། མཆུ་དང་། ལྐོག་མ་དང་། རྐན་སྐམ་པ་དང་། ལྟོགས་པའི་ཚུལ་དུ་ལྟ་བ་དང་། ངུ་བ་དང་། དམན་པའི་སེམས་ཀྱིས་རྒྱུག་པ་དང་། ཁ་ཟས་སློང་ཞིང་བྱིན་ན་འགྲངས་ཤིང་ངོམས་པར་མི་འགྱུར་ཏེ། དེ་ནི་གསོ་སླ་བ་ཡིན་པ་ཞེས་བྱའོ། །