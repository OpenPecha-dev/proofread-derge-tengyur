འཇོམས་པའི་སྨན་གྱི་མཆོག་ཡིན་ཏེ། མཁྲིས་པ་དང་། བད་ཀན་དང་། རླུང་ལས་གྱུར་པའི་ལུ་ཏའི་དུག་འཇོམས་པར་བྱེད་དོ། ཅི་ལྟར་ཕོངས་པས་དབང་རྙེད་ན་འབྱོར་པ་འགྲུབ་པ་བཞིན་ནོ། །སེང་ཕྲོམ་དང་། པུ་ཤེལ་ཙི་དང་། ཤུག་པ་དང་། པདྨ་གེ་སར་དང་།
ཙནྡན་སེར་པོ་དང་། ཙནྡན་དམར་པོ་དང་། པྲི་ཡང་ཀུའི་མེ་ཏོག་དང་། པ་ཡ་སྱ་དང་། པདྨའི་རྩ་ལག་དང་། དེ་རྣམས་སྦྱོར་བ་ཐམས་ཅད་སྦྱོར་བ་ལས་སྦྱར་ན་སྲོག་ཆགས་ལུ་ཏའི་དུག་ཐམས་ཅད་འཇོམས་སོ། །སྲིན་བུའི་དུག་ཅན་དང་། སྲོག་ཆགས་ལུ་ཏ་ལ་སོགས་པས་ཟིན་པའི་ནད་
བརྟགས་པ་དང་གསོ་བའི་ལེའུ་སྟེ་སུམ་ཅུ་རྩ་བདུན་པ་རྫོགས་སོ།། །།དེ་ནས་བྱི་བ་དང་ཨ་ལང་ཀའི་དུག་གིས་བཟུང་བའི་ནད་དམིགས་བརྟགས་ཤིང་གསོ་བའི་ཆོ་གའི་ལེའུ་བཤད་པར་བྱ་སྟེ། དེ་ལ་བྱི་བའི་བྱེ་བྲག་ནི་རྣམ་པ་བཅོ་བརྒྱད་ཡོད་དེ། པ་ཙ་ལ་དང་། པུ་ཊ་ལ་དང་།
ཧ་ས་ན་དང་། ཙི་གི་རི་དང་། ཙི་ན་དང་། ཀ་ཤ་ཡ་དནྟ་དང་། ཀོ་ཀི་ལ་དང་། ཀ་བི་ལ་དང་། ཨ་སི་ཏ་དང་། ཨ་རུ་ར་དང་། ས་ཐལ་དང་། ཤྭེ་ཏ་དང་། ཀ་པོ་ཊ་དང་། ཀ་པི་ལུ་དང་། ཨུན་དུ་ར་དང་། ཚུ་ཚུན་ད་ར་དང་། ར་ལ་ས་དང་དེ་རྣམས་ནི་མིང་གི་རྣམ་གྲངས་སོ། །བྱི་བ་དེ་དག་གི་
དུག་གིས་ཟིན་པའི་མཚན་མ་ནི། བྱི་བ་དེ་དག་གི་ཁུ་ཆུས་ལུས་ལ་ཕོག་གམ་བྱི་བའི་ཁུ་ཆུས་ཕོག་པའི་གོས་དང་རེག་ཀྱང་རུང་བ་སྟེ། དེས་ལུས་དང་ཡན་ལག་རྣམས་སུ་ཕོག་ཅིང་རེག་པས་ཁྲག་སྐྱོན་དང་བཅས་པར་བྱས་ནས། མདོག་དཀར་བ་དང་། ཐོར་བུ་དང་། སྐྲང་བ་དང་། ཤུ་བ་འཁོར་
ལིང་དུ་བྱུང་བ་དང་། མགོ་འཁོར་བ་དང་། ཡི་ག་འཆུས་པ་དང་། ལུས་གྲང་བ་དང་། རིམས་ཀྱིས་འདེབས་པ་དང་། རབ་ཏུ་ན་བ་དང་། ལུས་ཉམས་རྨས་པ་དང་། འདར་བ་དང་། ཚིགས་རྣམས་སུ་ཟུག་པ་དང་། སྤུ་ཟིང་ཞེས་བྱེད་པ་དང་། རྣག་ཁྲག་འཛག་པ་དང་། བརྒྱལ་བ་
དང་། ཡུན་རིང་བ་དང་། ནད་དང་འབྲེལ་བ་ཡིན་ནོ། །བྱི་བའི་ཕྲུ་གུ་མང་དུ་བླངས་ཏེ། དེའི་སྐྱུག་པ་མི་ལ་རེག་པས་བད་ཀན་དང་འབྲེལ་པའི་ནད་དུ་འགྱུར་ཏེ་དེ་ཡང་སྐོམ་དད་ཆེ་བ་ཡིན་ནོ། །བྱི་བ་འདོད་པ་སྤྱད་ཅིང་དེའི་ཁུ་བས་མི་ལ་རེག་པའི་དུག་ནི་ཡང་དང་ཡང་ལྡང་བ་ཡིན་ཏེ་གསོ་