ཀན་ལས་གྱུར་པའི་ལུ་ཏའི་མཚན་མ་ནི་སྲ་བ་དང་། མདོག་དཀར་བ་དང་། ཤིང་ཏོག་དང་། རུ་ཀའི་དབྱིབས་འདྲ་བ་དང་། གཉིད་ཆེ་བ་དང་། གྲང་བ་དང་། རིམས་ཀྱིས་འདེབས་པ་དང་། ལུད་པ་ལུ་ཞིང་ལྷག་པར་གཡའ་བ་དང་ལྡན་པ་ཡིན་ནོ། །རླུང་ལས་གྱུར་པའི་ལུ་ཏའི་
མཚན་མ་ནི་རྩུབ་ཅིང་རུད་རུད་པོར་འདུག་པ་དང་། མདོག་གནག་པ་དང་། ཚིགས་རྣམས་བྱེ་བ་སྙམ་བྱེད་པ་དང་། རིམས་ཀྱིས་འདེབས་པར་བྱེད་པ་ཡིན་ནོ། །སྲོག་ཆགས་ལུ་ཏ་དེའི་རང་རང་གི་དབྱེ་བ་ཡང་ནད་ཀྱི་རྟགས་ལས་ཤེས་པར་བྱ་བ་དང་། འདུས་པ་ལས་གྱུར་པའི་གསོར་མི་རུང་བའི་ལུ་
ཏའི་ནད་ནི་སྙིང་ཚ་འུར་འུར་པོར་འདུག་པ་དང་། དབུགས་མི་བདེ་བ་དང་། སྐྱིགས་བུའི་ནད་དང་། མགོ་འགྱུར་མི་ཤེས་པ་དང་། འབྲུམ་བུའི་མདོག་དཀར་བ་དང་། སེར་བ་དང་། གནག་པ་དང་། དམར་བ་དང་། སྐྲང་བ་དང་། ལུས་འདར་བ་དང་། སློན་པ་དང་། ལུས་ཚ་བ་དང་། སྐོམ་དད་ཆེ་བ་དང་།
ལོང་བར་འགྱུར་བ་དང་། སྣ་ཡོ་བར་འགྱུར་བ་དང་། མཆུ་དང་ཁ་དང་སོ་གནག་པར་འགྱུར་བ་དང་། རྒྱབ་ཀྱི་སྒལ་ཚིགས་དང་། མགྲིན་པ་ཞིག་པར་འགྱུར་བ་དང་། ཤིང་འཛམ་བུ་སྨིན་པའི་མདོག་འདྲ་བར་སྣང་བ་དང་། རྨའི་སྒོ་ནས་ཁྲག་འཛག་པ་དང་། དེ་ནི་ཕལ་ཆེར་ས་ལས་བྱུང་བའི་སྲོག་
ཆགས་ལུ་ཏའི་དུག་ཡིན་པར་ཤེས་པར་བྱ་སྟེ། ས་ལས་བྱུང་བའི་སྲོག་ཆགས་ལུ་ཏ་དེ་ཡང་དུག་ཤིན་ཏུ་རྣོ་བ་དང་། འབྲིང་དང་། ཐ་མ་དང་། རྣམ་པ་གསུམ་དུ་བཤད་དོ། གསོ་བ་མ་བྱས་ཏེ་ཡལ་བར་བོར་ན་ནི་འཆི་བར་འགྱུར་ཏེ། ཞག་བདུན་དང་། ཞག་བཅུ་དང་། ཟླ་བ་ཕྱེད་དང་གོ་རིམས་
བཞིན་ནོ། །སྲོག་ཆགས་ལུ་ཏས་ཟིན་པའི་རྨ་ཐམས་ཅད་ཀྱང་ཤུ་བའི་འཁོར་ལིང་ལྟ་བུར་སྣང་བ་དང་། དེ་ཡང་དཀར་བ་དང་། རྩ་གནག་པ་དང་། སེར་བ་དང་། སྔོ་བསངས་སུ་འདུག་པ་དང་། འཇམ་པ་དང་། མཐོན་པོར་འདུག་པ་དང་། རྨའི་དབུས་གནག་པ་དང་། ཡང་ན་བར་སྔོ་བསངས་སུ་
འདུག་པ་དང་། རྨའི་ཐ་མ་དྲ་བ་ལྟ་བུས་ཁེབས་པ་ཡིན་ནོ། །རྨ་དེ་ཤུ་བ་མཆེད་པ་དང་། སྐྲང་བ་དང་། ལུས་ཚ་བ་དང་། ཟུག་གཟེར་དང་བཅས་པ་དང་། རིམས་ཀྱིས་འདེབས་པ་དང་། མྱུར་དུ་སྨིན་ཅིང་རྣགས་པ་དང་། སོ་སོ་ནས་འགས་པ་དང་ལྡན་པ་དང་། ལུས་གང་དུ་རྣག་གིས་རེག་