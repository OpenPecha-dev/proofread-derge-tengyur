བྱིད་ཀྱི་ཕྱེ་མ་སྦྲང་རྩི་དང་མར་སྦྱར་བའི་ལྡེ་གུ་བལྡགས་ན་འདུས་པ་དང་། རིམས་དང་། ལུས་རེངས་པ་དང་། ལུས་ཚ་བ་དང་། སྐོམ་དད་ཀྱིས་གཟིར་བ་ལེགས་པར་འཁྲུ་བར་བྱེད་དོ། །ཡང་ན་བུ་རམ་ཤིང་གི་སྡོང་བུ་བཀས་ཏེ། དུམ་བུ་གཉིས་སུ་བྱས་པའི་ནང་ངོས་དུར་བྱིད་ཀྱི་ཕྱེ་མ་ལྡེ་གུར་བྱས་
ཏེ། བསྐུས་ཏེ་སླར་སྦྱར་བས་སྣོད་ཁ་སྦྱར་གྱི་ནང་དུ་ཆོ་ག་བཞིན་དུ་ཚོས་པར་བྱས་ནས་ཟོས་པ་ན་འདུས་པ་ལས་གྱུར་པའི་ནད་ལེགས་པར་འཁྲུ་བར་འགྱུར་རོ། །ཤིང་ཚ་དང་སུག་སྨེལ་མཉམ་པ་དང་། དེ་གཉིས་དང་མཉམ་པའི་ནི་ལི་ནི་དང་། སྨན་གསུམ་པོ་དེ་དག་དང་མཉམ་པའི་དུར་བྱིད་དང་། སྨན་
དེ་བཞི་དང་མཉམ་པའི་ཤ་ཁ་ར་དང་། འདི་རྣམས་ཀྱི་ཕྱེ་མ་རྒུན་འབྲུའི་ཁུ་བའི་ནང་དུ་སྦྲང་རྩི་དང་ཕྱེས་བཏབ་པའི་སྐྱོ་མ་འཐུངས་ན་རླུང་དང་། མཁྲིས་པ་དང་། བད་ཀན་ལས་གྱུར་པའི་ནད་དང་། མེའི་དྲོད་ཆུང་བ་དང་། སྐྱེས་བུ་སྐྱིད་དེ་བ་དང་། ཤིན་ཏུ་གཞོན་པ་རྣམས་ལ་ཆོ་ག་བསྲུང་མི་དགོས་པར་འཁྲུ་
བར་བྱེད་དོ། །བྱི་དང་ག་ཕུབ་མ་མེད་པ་དང་། འབྲས་བུ་གསུམ་དང་། ནས་ཚིག་འཁུས་པའི་ཐལ་བ་དང་། པི་པི་ལིང་དང་། སྨན་སྣ་གཅིག་གི་སུམ་འགྱུར་གྱི་དྲི་བི་ཙ་དང་། དེ་རྣམས་ཀྱི་ཕྱེ་མ་སྦྲང་རྩི་འམ། མར་རམ་བུ་རམ་དེ་རྣམས་གང་ཡང་རུང་བའི་ལྡེ་གུ་བལྡགས་ན་ཡི་ག་འཆུས་པ་
དང་། སྐྲན་དང་མཆེར་པ་དང་། དམུ་རྫིང་དང་། ལུད་པ་དང་། ནད་ཧ་ལི་མི་ཀ་དང་། གཞན་ཡང་བད་ཀན་དང་། རླུང་ལས་གྱུར་པའི་ནད་མྱུར་དུ་སྦྱོང་བར་བྱེད་དོ། །བྱི་དང་ག་དང་། པི་པི་ལིང་མུངྒ་ལ་དང་། འབྲས་བུ་གསུམ་དང་། འུ་སུ་དང་། ཙི་ཏྲ་ཀ་དང་། ན་ལེ་ཤམ་དང་། དུག་མོ་ཉུང་དང་།
ཟི་ར་དང་། པི་པི་ལིང་དང་། ཧསྟི་པི་པི་ལིང་དང་། ཏི་མུ་ས་དང་། ལན་ཚྭ་རྣམ་ལྔ་དང་། འདི་རྣམས་ཞོ་གཉིས་གཉིས་ཕྱེ་མར་བྱས་པ་དང་། ཏྲི་བི་ཙ་སྲང་བརྒྱད་ཀྱི་ཕྱེ་མ་དང་། ཏིལ་མར་སྲང་བརྒྱད་དང་། སྐྱུ་རུ་རའི་འབྲས་བུའི་ཁུ་བ་སྲང་སུམ་ཅུ་རྩ་གཉིས་དང་། བུ་རམ་སྲང་སུམ་བརྒྱ་ལྔ་བཅུ་དང་།
དེ་རྣམས་ལྷན་ཅིག་མེ་མི་ཆེ་བ་དང་བསྐོལ་བ་ནི་དགེ་བའི་བུ་རམ་ཞེས་བྱ་བའི་སྦྱོར་བ་ཡིན་ཏེ། དུས་ཐམས་ཅད་དུ་སྦྱོར་བ་འདི་བྱར་ཡང་རུང་སྟེ། ཆོ་ག་བསྲུང་མི་དགོས་པར་འདི་ལས་རན་པར་འཐུངས་ན་མཛེ་དང་། གཞང་འབྲུམ་དང་། མིག་སེར་དང་། གཅིན་ནད་དང་། སྐྲན་དང་། དམུ་རྫིང་དང་། མཚན་