ལྷན་ཅིག་ཏུ་སྦྱར་བའི་ཕྱེ་མ་ལས་རན་པར་ཟོས་ན། སྙིང་ག་དང་། རྩིབ་ལོགས་དང་། ཆུ་སོ་དང་། མཇུག་ཏོ་དང་། མངལ་དང་འཇང་དང་། འདི་རྣམས་སུ་ཟུག་ཅིང་ན་བ་དང་། རླུང་དང་བད་ཀན་དང་། མ་ཞུ་བ་ལས་བྱུང་བའི་ནད་དང་། གསོ་དཀའ་བའི་སྐྲན་དང་། རླུང་
དང་གཅིན་དང་། ཕྱི་ས་འགགས་པ་དང་། སྐེ་འགགས་པ་དང་། སྟོད་འཛིངས་པ་དང་། སྐྱ་རྦབ་དང་། ཡི་ག་འཆུས་པ་དང་། མཆེར་པ་ན་བ་དང་། གཞང་འབྲུམ་དང་། སྐྱིགས་བུ་དང་། རླིག་རླུགས་དང་། ལྟོ་སྦོ་བ་དང་། དབུགས་མི་བདེ་བ་དང་། ལུད་པ་དང་མེའི་
དྲོད་ཉམས་པ་རྣམས་འཇོམས་པར་བྱེད་དོ། །རྒྱམ་ཚ་དང་། ལ་ལ་ཕུད་དང་། ཏི་མུས་དང་། པི་པི་ལིང་དང་། དོང་གྲ་དང་། འདི་རྣམས་ཡས་ཀྱི་རིམ་བཞིན་དུ་ཆ་རེ་རེ་བསྐྱེད་པ་དང་། དེ་རྣམས་སྤྱི་དང་མཉམ་པའི་ཨ་རུ་ར་དང་ལྷན་ཅིག་སྦྱར་བ་ནི། མངོན་སུམ་དུ་མེ་དང་
མཉམ་པ་ཡིན་ནོ། །ཡང་ཚ་བ་གསུམ་དང་། ཏི་མུ་ས་དང་། རྒྱམ་ཚ་དང་། ཟི་ར་རྣམ་གཉིས་དང་། ཤིང་ཀུན་དང་འདི་རྣམས་ཆ་སྙོམས་པ་ནི། ཤིང་ཀུན་བརྒྱད་པའི་ཕྱེ་མ་ཞེས་བྱ་སྟེ། དེ་ལས་ཁམ་དང་པོར་མར་དང་བསྲེས་པ་ཟོས་ན་ཁོང་དྲོད་བསྐྱེད་ཅིང་རླུང་ལས་
གྱུར་པའི་སྐྲན་སེལ་ཏོ། །ཡང་ཤུ་དག་དང་། ལྕེ་མྱང་ཚ་དང་། ལི་དོང་གྲ་དང་། ལ་ལ་ཕུད་དང་། ཨ་རུ་ར་དང་། མ་ནུ་དང་། རུ་རྟ་དང་། དུར་བྱིད་དང་། དན་དའི་རྩ་བ་དང་། འདི་རྣམས་དང་པོའི་ཆ་རེ་རེས་ཀུན་ལ་བསྐྱེད་པ་ནི་སྟག་ལྟ་བུའི་ཕྱེ་མ་ཞེས་བྱ་སྟེ། དེ་ལས་ཆུ་
དྲོན་དང་སྦྱར་ཏེ་འཐུངས་ན་དཔེར་ན་སྟག་གིས་རི་དགས་ཀྱི་ཚོགས་བཅོམ་པ་བཞིན་དུ། ཁོང་པའི་ནད་ཐམས་ཅད་དང་། སྐྲན་དང་། དམུ་རྫིང་ལ་སོགས་པའི་ནད་འཇོམས་པར་བྱེད་དོ། །རྒྱམ་ཚ་དང་། པི་པི་ལིང་དང་ཨ་རུ་ར་དང་། ཏི་མུ་ས་དང་། འདི་རྣམས་ཀྱི་ཕྱེ་མ་
ཆུ་དྲོ་འཇམ་ཙམ་དང་སྦྱར་ཏེ་བཏང་ན། བད་ཀན་དང་རླུང་ལས་གྱུར་པའི་ནད་འཇིག་པར་བྱེད་དོ། །ལྕགས་མདས་ལུས་འབིགས་པ་བཞིན་ནོ། །ཡང་ན་ཁམས་སླང་གི་སྟེང་དུ་པི་ཀ་རཉྫའི་ལོ་མ་བཏིང་བ་དེའི་སྟེང་དུ་ཨིན་དྲ་བ་རུ་ནི་དང་། དབྱི་མོ་དང་། ཀྲུ་ཏྲུག་ཏྲེས་དང་། བཅའ་