དུ་གཏང་བའམ། ཡང་ན་གྲང་བ་དང་། མ་ཞུ་བས་ཁོང་འཁྱིལ་ལ་གཏམས་ཤིང་དྲི་མ་འབྱུང་མི་ནུས་ཏེ། སྦྱོར་བ་ལ་སོགས་པས་གོང་གི་ནད་དེ་དག་འབྱུང་བར་འགྱུར་ཏེ། དེ་ལ་ནི་ཏིལ་མར་དང་། ལན་ཚྭས་ལུས་བསྐུ་བྱུག་བྱས་ལ་གདིང་བའི་དུགས་དང་ཤ་ཁ་ར་ཞེས་བྱ་བའི་དུགས་བྱ་སྟེ། དེའི་
འོག་ཏུ་ནི་རུ་ཧ་གཏོང་ཞིང་ཟས་སུ་སྲོག་ཆགས་ཐང་ལས་སྐྱེས་པའི་ཤ་ཁུ་སྦྱིན་ནོ། །དེའི་འོག་ཏུ་པོ་སོན་ཆ་དང་། པི་པི་ལིང་དང་། ཐང་ཤིང་དང་། ཏིལ་མར་སྦྱར་བའི་འཇམ་རྩི་གཏང་ངོ་། །དེ་ནས་རླུང་འཇོམས་པའི་སྨན་གྱིས་སྣུམ་ཆོས་བྱས་ལ། བཀྲུ་སྨན་རྣོན་པོ་གཏང་ངོ་། །ནད་གཞི་
སྟོབས་ཆེ་ཞིང་ཁོང་རྩུབ་ལ་མེ་དྲོད་ཆེ་བ་ལ་སྨན་ཐུན་ཉུང་ངུ་བཏང་བས་ནད་གློངས་ལ་ཁོང་དུ་འཁྱིལ་ཞིང་ནད་གཞིས་ལམ་བཀག་ནས་ལྟེ་བའི་ཕྱོགས་སུ་ཤས་ཆེར་སྦོ་ཞིང་། རྒྱབ་དང་། རྩིབ་ལོགས་དང་། མགོ་བོ་རྣམས་སུ་ཟུག་པ་དང་། དབུགས་མི་བདེ་བ་དང་། ཕྱི་ས་དང་། གཅིན་
དང་། རླུང་རྣམས་མི་བཟད་པར་འགག་པར་བྱེད་དེ། དེ་ལ་ནི་བསྐུ་བྱུག་དང་། དུགས་དང་། རེངས་བུ་མས་གཏོང་བ་དང་། བཀྲུ་སྨན་དྲག་པོ་དང་འཇམ་རྩི་མས་གཏོང་བ་རྣམས་བྱའོ། །ཡང་ན་གཞང་འབྲུམ་གྱི་སྐབས་སུ་བཤད་པའི་རྟུག་སྐམ་གསོ་བའི་ཆོ་ག་བྱས་ན་རབ་ཏུ་
བསྔགས་སོ། །རྩ་བ་ལྔ་པ་དང་། ནས་ཚིག་འཁུས་པའི་ཐལ་བ་དང་། ཤུ་དག་དང་། པུ་ཏི་ཀ་རཉྫ་དང་། ལྕེ་མྱང་ཚྭ་དང་། འདི་རྣམས་ནས་ཀྱི་ཐུག་པ་དང་ལེགས་པར་སྦྱར་བ་འཐུངས་ན་ཟུག་གཟེར་དང་། རྟུག་པ་འགགས་པ་དང་། ལྟོ་སྦོ་བ་རྣམས་འཇོམས་སོ། །པི་པི་ལིང་དང་།
སེའུ་འབྲུ་དང་། ཐལ་སྨན་དང་། ཤིང་ཀུན་དང་། བཅའ་སྒ་དང་། སྟར་བུ་དང་། ལྕེ་མྱང་ཚྭ་དང་འདི་རྣམས་ཆང་ངམ་མར་རམ་ཆུ་དྲོན་པོ་གང་ཡང་རུང་བ་དང་སྦྱར་བ་བཏང་ན། ཚད་པ་དང་བད་ཀན་དུ་འཁྲུ་བ་དང་། རྟག་ཏུ་འཛག་པ་དང་། ཟུག་ཅིང་ན་བ་དང་། མཁྲེགས་པ་རྣམས་ལ་ཕན་
ནོ། །སྨན་འཐུངས་ནས་དྲི་མ་ཅི་བདེར་མ་བཏང་སྟེ་འགགས་ན། ནད་གཞི་གསུམ་འཁྲུགས་ཏེ་སྙིང་གི་ཕྱོགས་སུ་ནད་ལོག་ནས་རོ་སྟོད་ཤིན་ཏུ་མི་བཟད་པར་འཛིངས་པར་འགྱུར་ཏེ། དེ་བཞིན་དུ་རྩིབ་ལོགས་སུ་ཟུག་པ་དང་། སྐྱིགས་བུ་དང་། ལུད་པ་དང་། ཉམ་ཆུང་བ་དང་། ཁ་ཆུ་འཛགས་