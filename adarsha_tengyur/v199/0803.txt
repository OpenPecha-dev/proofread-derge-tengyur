རང་སྐྱུར་དྲོ་འཇམ་ཙམ་མམ། འོ་མ་དང་བཅས་པའི་ལན་ཚྭས་བསྐུའོ། །མར་བརྔོས་པའི་ནང་དུ་གོ་སྙོད་དང་། རྒྱམ་ཚ་བཏགས་པའི་ཕྱེ་མས་བཏབ་པའི་ལྡེ་གུས་རྨའི་ཐོན་འཁོར་དུ་དུགས་བྱའོ། །དེ་ནས་རྨའི་སྟེང་དུ་ཞལ་ཞལ་བྱས་ལ། ཡུང་བ་དང་། རྒྱམ་ཚ་
དང་། ཚ་བ་གསུམ་དང་། ཤྲི་ཤའི་མེ་ཏོག་དང་། འབྲས་བུ་བཏགས་པའི་ཕྱེ་མ་མ་དུ་ལུང་གའི་ཁུ་བ་དང་། བ་གཅིན་ནམ་ཆང་གི་དངས་མ་དང་སྦྱར་བའི་འདག་གུས་བསྐུའོ། །དེ་བཞིན་དུ་ཏིལ་མར་གྱི་ཚིགས་མའམ། བ་ལང་གི་ལྕི་བ་དྲོ་འཇམ་ཙམ་གྱིས་བྱུག་གོ། །བཏུང་བ་ནི་
མར་དང་སྦྲང་རྩི་དང་བཅས་པ་དང་། འོ་མ་དང་ཤ་ཁ་ར་ཤས་ཆེར་བཏབ་པ་བླུད་དོ། །ཕུག་རོན་གྱི་རྟུག་པ་དང་། མར་དང་། རྒྱ་སྤོས་དང་། བཅའ་སྒ་དང་། འདི་རྣམས་ཀྱི་ཕྱེ་མ་ཁ་ལུང་གི་ཁུ་བའི་ནང་དུ་བཏབ་སྟེ་འཐུངས་ན་སྡིག་པས་ཟིན་པའི་དུག་འཇོམས་པའི་མཆོག་ཡིན་ནོ། །རྔ་མོའི་
མཆེ་བ་ཆུ་བལ་དང་ལྷན་ཅིག་སྦྱར་བ་ནི་སྡིག་པའི་དུག་འཇོམས་པར་བྱེད་དོ། །ཤིང་ཀུན་དང་། བ་བླ་ཁ་ལུང་གི་ཁུ་བའི་ནང་དུ་བཏགས་པའི་ལྡེ་གུས་བྱུག་པ་དང་། མིག་སྨན་དང་། རི་ལུར་བྱས་ཏེ་བསྟེན་པ་དང་སྡིག་པས་ཟིན་པའི་དུག་འཇོམས་པར་བྱེད་པའི་མཆོག་ཡིན་ནོ། །ཀ་རཉྫ་དང་།
ཨརྫུ་ན་དང་། ཤེ་ལུ་ན་དང་། གེ་རི་ཀརྞི་ཀ་དང་། ཤྲི་ཤའི་མེ་ཏོག་དང་། འདི་རྣམས་ཞོ་ག་ཆུ་དང་བཅས་པར་བཏགས་པས་བསྐུས་ན་སྡིག་པས་ཟིན་པའི་དུག་འཇོམས་སོ། །གང་མྱོས་ཤིང་རྨུགས་ཤས་བྱེད་པ་དང་། དབུགས་རྔམ་པ་འཐོན་པ་དང་། གླལ་བ་དང་། མི་བཟད་པར་
ན་བ་དེ་ལ་ནི། ཨ་རུ་ར་དང་། ཡུང་བ་དང་། པི་པི་ལིང་དང་། བཙོད་དང་། བོང་ང་དཀར་པོ་དང་། ན་ལེ་ཤམ་དང་། བ་སྤྲུ་བ་དང་། བཀྲུ་སྨན་དང་། བར་ད་ཀའི་ཁུ་བའི་ནང་དུ་བཏགས་ཏེ་བྱུག་པ་བྱའོ། །དུག་གིས་ཐམས་ཅད་དུ་ཁྲག་ཏུ་ཁྱབ་པ་ལ་ནི་ཞོ་དང་། མར་བླུད་པ་དང་། རྩ་ལས་
ཁྲག་གཏར་བ་རྣམས་དང་། སྣ་སྨན་དང་། མིག་སྨན་ཡང་སྦྱར་རོ། །དྲོ་བ་དང་། སྣུམ་པ་དང་། སྐྱུར་བ་དང་། མངར་བ་དང་། རླུང་འཇོམས་པའི་ཁ་ཟས་ཀྱང་སྦྱར་རོ། །དོང་གྲ་དང་། ཁྱིམ་གྱི་ཐི་བའི་རྟུག་པ་དང་། བ་ལང་གི་ཁུ་བ་དང་། བ་བླ་དང་། རྒྱམ་ཚ་དང་། འདི་རྣམས་སྦྱར་བའི་