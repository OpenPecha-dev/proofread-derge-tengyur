ཁྱིམ་བྱ་ལ་བྱིན་ཏེ། ཁྱིམ་བྱའི་རྟུག་པ་དེས་མིག་སྨན་དུ་བསྐུས་ན་ལོང་བར་གྱུར་པ་ཡང་ངེས་པར་མཐོང་ནུས་པར་འགྱུར་རོ། །ཡང་ན་སྦྲུལ་ནག་པོའི་ཞག་དང་། དུང་དང་། ཀ་ཏ་ཀའི་འབྲས་བུ་དང་། ལིག་བུ་མིག་དང་། འདི་རྣམས་མིག་སྨན་དུ་སྦྱར་ན། ལོང་བར་གྱུར་པ་
ཡང་རིང་པོ་མི་ཐོགས་པར་མཐོང་བ་བསྐྱེད་དོ། །ཡང་ན་ན་ལེ་ཤམ་རྡོག་མ་བཅུ་དང་། དྲུབ་མར་ཅང་ཞོ་གཅིག་དང་སྤངས་མ་སྲང་གཅིག་དང་། ཤིང་མངར་ཞོ་གཉིས་དང་། དེ་རྣམས་འོ་མའི་ནང་དུ་སྦངས་ཤིང་བརླན་པར་བྱ་སྟེ། དུ་བ་མ་ཤོར་བར་བྱས་ནས་བསྲེགས་པའི་
ཕྱེ་མས་མིག་ལ་བསྐུས་ན་གཞན་དང་མི་འདྲ་བར་ཁྱད་པར་དུ་རབ་རིབ་འཇོམས་པའི་མཆོག་ཡིན་ཏེ་ཟླ་མེད་དོ། །ཡང་ན་བ་རུ་རའི་ཚི་གུ་དང་། ན་ལེ་ཤམ་དང་། སྐྱུ་རུ་ར་དང་། སྤངས་མ་དང་། ཤིང་མངར་དང་། དེ་རྣམས་ཆུ་ཐགས་སུ་བྱས་ཏེ། རི་ལུར་བྱས་ལ་གྲིབ་མ་ལ་
བསྐམས་ཏེ་མིག་ཏུ་བསྐུས་ན། རིང་པོ་མི་ཐོགས་པར་རབ་རིབ་འཇོམས་པར་བྱེད་དོ། །ཡང་ན་ན་ལེ་ཤམ་དང་། སྐྱུ་རུ་ར་དང་། རྒྱ་མཚོའི་ལྦུ་བ་དང་། སྤངས་མ་དང་། ལིག་བུ་མིག་དང་། དྲུབ་མར་ཅང་གི་རྡོ་དང་། དེ་རྣམས་གོང་མའི་གོ་རིམས་བཞིན་དུ་ཆ་རེས་བསྐྱེད་དེ།
མིག་སྨན་དུ་སྦྱར་བ་ནི་དྲུབ་མར་ཅང་ཆ་དྲུག་པ་ཞེས་བྱ་སྟེ། དེས་མིག་ཏུ་བསྐུས་ན་རབ་རིབ་དང་། མིག་མཛེར་དང་། རྣག་ཏུ་འཛག་པ་དང་། སྤྲིས་གཡོགས་པ་དང་། གཡའ་བ་རྣམས་འཕྲོག་གོ། །ཡང་ན་ཨནྡ་རྙིལ་ལ་སོགས་པ་རིན་པོ་ཆེ་རྣམས་དང་། དངུལ་དང་། ཤེལ་
དང་། གསེར་དང་། ལིག་བུ་མིག་དང་། ཟངས་མ་དང་། ལྕགས་དང་། དུང་དང་། ཙནྡན་དམར་པོ་དང་། བཙག་དམར་པོ་དང་། དེ་རྣམས་བཏགས་ཏེ་མིག་སྨན་དུ་སྦྱར་ན་མཐོང་བའི་མིག་ནད་ཐམས་ཅད་སེལ་བར་བྱེད་དོ། །ཡང་ན་ཏིལ་མར་དང་། བ་རུ་རའི་མར་དང་། བྲིང་ག་ར་
ཛ་དང་། ཨ་ས་ནའི་རང་གི་ཁུ་བ་དང་། དེ་རྣམས་ལྕགས་སྣོད་དུ་བསྐོལ་ཏེ་སྣར་བླུགས་པ་བྱས་ན་མཐོང་བའི་མིག་གི་ཉམས་སྟོབས་སྐྱེད་པར་བྱེད་དོ། །ཡང་ན་ནད་ཀྱི་ཚུལ་དང་སྦྱར་ཏེ་སྨན་གཅིག་གིས་ནད་ཐམས་ཅད་སོས་པ་ནི་མ་ཡིན་ཏེ། སྣུམ་གྱི་བཏུང་བ་དང་། ཁྲག་འཛག་པ་དང་།