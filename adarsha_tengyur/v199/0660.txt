ཐམས་ཅད་ལ་ཕན་པའི་མཆོག་ཡིན་ནོ། །ཞེས་ལུས་འཕགས་ཀྱི་བདག་པོ་ཛ་ན་ཀ་ཞེས་བྱ་བས་བཤད་དོ། །སྦངས་མ་སྲང་གཉིས་རྒྱ་ཤུག་གི་སོལ་བའི་ནང་དུ་བསྲེགས་པ་དེ་ལས་སྲང་གཉིས་ཙམ་བླངས་ལ། རའི་འོ་མ་དང་སྦྲང་རྩི་དང་གསུམ་པོ་རེ་རེའི་ནང་དུ་ཡང་གོང་མ་
ལྟར་ལན་བདུན་བདུན་བྱས་པ་དེ་དང་། དྲུབ་མར་ཅང་དང་། ན་ལེ་ཤམ་དང་། ལིག་བུ་མིག་དང་། པུ་ཙེ་ཤེལ་དང་། རྒྱ་སྤོས་དང་། ལྕུམ་ཚ་དང་། སེང་ཕྲོམ་དང་། ལྡོང་རོས་དང་། ཨ་རུ་ར་དང་། པི་པི་ལིང་དང་། སུག་སྨེལ་དང་། རྒྱ་མཚོའི་ལྦུ་བ་དང་། སྟང་ཟིལ་
དང་། འདི་གཉིས་ཞོ་གཉིས་གཉིས། ཤིང་མངར་སྲང་གཅིག་འདི་རྣམས་སྣོད་ཀྱི་ནང་དུ་བཞུས་ཏེ། དེ་རྣམས་བཏགས་པའི་ཕྱེ་མ་ནི་སྤངས་མའི་མིག་སྨན་ཞེས་བྱ་སྟེ། མིག་ནད་སྤྲིས་གཡོགས་པ་གསུམ་དང་། མིག་མཛེར་དང་། མཚན་མོ་མི་མཐོང་བ་དང་།
མིག་དམར་པོ་ཤར་ཤར་པོ་དང་། དེ་རྣམས་འཇོམས་པར་བྱེད་དེ། ཁྱད་པར་དུ་ཕྱེ་མ་འདིས་ནི་རབ་རིབ་སེལ་ཏེ། ཇི་ལྟར་ཉི་མས་རབ་རིབ་ཀྱི་མུན་པ་སེལ་བ་བཞིན་ནོ། །སྤང་སྤོས་དང་། དྲི་སྣ་གསུམ་དང་། ལྕགས་དང་། གུར་གུམ་དང་། ནཱི་ལ་
ཨུཏྤ་ལ་དང་། ཨ་རུ་ར་དང་། སྤངས་མ་དང་། ཁ་ར་དཀར་པོ་དང་། ནོར་བུ་དོན་ཟད་དང་། དུང་དང་། རྒྱ་མཚོའི་ལྦུ་བ་དང་། ན་ལེ་ཤམ་དང་། སྟང་ཟིལ་དང་། པི་པི་ལིང་དང་། ཤིང་མངར་དང་། འདི་རྣམས་བཏགས་པའི་ཕྱེ་མ་རྒྱུ་སྐར་དང་། ཟླ་
བ་གཅིག་བྱུང་བའི་དུས་སུ་མིག་གཉིས་ལ་བསྐུས་ན། མིག་མཛེར་དང་། རབ་རིབ་དང་། མིག་དམར་པོ་ཤར་ཤར་པོ་འབྱུང་བ་དང་། གཡའ་བ་དང་། སྤྲིས་གཡོགས་པའི་རིམ་པ་གསུམ་ལ་སོགས་པ་ཞི་བར་འདོད་དོ། །ན་ལེ་ཤམ་དང་། འབྲས་བུ་གསུམ་དང་།
དེ་རྣམས་ཆ་རེ་རེ་དང་། པི་པི་ལིང་དང་། རྒྱ་མཚོའི་ལྦུ་བ་ཆ་གཉིས་དང་། སྟང་ཟིལ་ཆ་དགུ་དང་། དེ་རྣམས་ཞིབ་ཏུ་བཏགས་པའི་ཕྱེ་མ་རྒྱུ་སྐར་ནག་པ་ལ་བབ་པའི་ཚེ་མིག་སྨན་དུ་སྦྱར་ན། བད་ཀན་ལ་སོགས་པའི་རབ་རིབ་ཐམས་ཅད་ལས་རྒྱལ་བར་བྱེད་དོ། །