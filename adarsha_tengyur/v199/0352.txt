མི་བདེ་བ་དང་། ཁྲག་དང་། མཁྲིས་པ་དང་། གློ་གཅོང་ཟད་བྱེད་དང་། གློ་འགྲམས་པ་སེལ་ཏོ། །བློ་དང་། དྲན་པ་དང་། སྟོབས་སྐྱེད་པར་བྱེད་དོ། །མཧཱ་བ་ལ་ཞོ་གཅིག་འོ་མ་དང་། ཤ་སྦྱར་བ་དང་པོའི་ཞག་ལ་ཞོ་གཅིག་བཟའོ། །དེ་ནས་ཞག་བརྒྱད་ཀྱི་བར་དུ་ཞོ་རེ་རེས་བསྐྱེད་དེ། སྲང་
གཅིག་ཏུ་གྱུར་པ་དང་། དེ་ལ་ཞག་བརྒྱད་ཀྱི་བར་དུ་ཞོ་རེ་རེས་མར་ཕྲི་ལ། དེ་ནས་ཞག་དྲུག་གི་བར་དུ་ཞོ་རེ་རེས་ཡར་བསྐྱེད་དོ། །དེ་ལྟར་ཞག་ཉི་ཤུ་རྩ་གཉིས་ཀྱི་བར་དུ་ཆོ་ག་དེ་ལྟར་བྱས་ཏེ། ཁ་ཟས་གཞན་མི་བཟའ་བར་སྦྱོར་བ་དེ་དག་བྱས་ན། ལུས་ཀྱི་ཉམས་སྟོབས་དང་ཚེ་དང་མདོག་གསལ་
བར་བྱེད་པའི་མཆོག་ཡིན་ནོ། །ཡང་ན་མུངྒ་པརྞིའི་ལོ་མའམ། ཤིང་མངར་རམ། བཅའ་སྒ་འདི་གསུམ་གང་ཡང་རུང་བའི་ཆོ་ག་གོང་མ་ལྟར་བྱས་ན་ཕན་ཡོན་ཡང་གོང་མ་དང་འདྲ་བར་ཤེས་པར་བྱའོ། །མཧཱ་བ་ལ་སྲང་བརྒྱད་ཆུ་སྲང་བརྒྱ་ལྔ་བཅུ་རྩ་གཉིས་ཀྱི་ནང་དུ་བསྐོལ་
ཏེ། ཁུ་བ་བཞི་ཆ་ལུས་པ་དང་། དེའི་ནང་དུ་ཁུ་བ་དང་མཉམ་པའི་མར་དང་། དེ་དང་མཉམ་པའི་འོ་མ་དང་། བ་ལ་དང་། ཨ་ཏི་བ་ལ་དང་། ཤིང་མངར་དང་། བ་སྦྲུ་བ་དང་། པྲ་པུཎྜ་རཱི་ཀ་དང་། ཏང་པ་ལ་དང་། པི་ལ་ཡ་དང་། ཁ་སྲལ་ཕྲེའུ་དང་།
ཨ་ཤྭ་གནྡྷ་དང་། ཁ་ར་དཀར་པོ་དང་། ཟངས་རྩི་བ་དང་། མེ་ད་རྣམ་གཉིས་དང་། གཟེམ་དང་། རམ་ཉེ་བ་རྣམ་གཉིས་དང་། པ་ཡ་སྱ་དང་། ཟི་ར་རྣམ་གཉིས་དང་། པདྨའི་རྩ་བ་དང་། པདྨའི་རྩ་ལག་དང་། འབྲ་གོ་དང་། ཤྲིང་ག་ཏ་ཀ་དང་། ཀ་ཤེ་
རུ་ཀ་དང་། འདི་རྣམས་སྲང་ཕྱེད་ཕྱེད་ཆམ་ཆོམ་བརྡུངས་ཏེ་བསྲེས་ལ་ལྷན་ཅིག་བསྐོལ་ཏེ། མར་འབའ་ཞིག་ལུས་པ་ནི་མ་ཧཱ་བ་ལའི་མར་ཞེས་བྱ་སྟེ། དེ་ལས་རན་པར་འཐུངས་ན། ཁྲག་དང་། མཁྲིས་པ་དང་། གློ་གཅོང་ཟད་བྱེད་དང་། གློ་འགྲམས་པ་ལས་རྒྱལ་
བར་བྱེད་དོ། །དེ་བཞིན་དུ་སྐོམ་དད་ཆེ་བ་དང་། མགོ་འཁོར་བ་དང་། ལུས་ཚ་བ་དང་། ལུས་ཤ་རྒྱས་ཤིང་ཉམས་སྟོབས་འཕེལ་བའི་མཆོག་ཡིན་ནོ། །གཞན་ཡང་ཚེ་རིང་བར་འགྱུར་བ་དང་། མདངས་བཟང་བར་འགྱུར་བ་དང་། མདོག་སྡུག་པར་འགྱུར་བ་དང་།