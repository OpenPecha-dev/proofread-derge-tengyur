མདོར་ན་ན་བ་དང་མི་ན་བའི་བྱེ་བྲག་ལ་མཁས་པ་དང་། ནད་པ་ལ་འཆི་ལྟས་མེད་ཅིང་ཚེ་ཡོད་པར་ཤེས་ལ་དེ་གསོ་བ་འམ། སྲུང་བ་ལ་མཁས་པ་ནི་ཚེའི་རིག་བྱེད་ཀྱི་འབྲས་བུ་ཡིན་ནོ། །དེ་ལ་འཆི་བ་ཞེས་བྱ་བ་ནི་སྲོག་དང་བྲལ་བ་ཡིན་ལ་འཆི་བ་དེ་ནི་སྔོན་གྱི་དྲང་
སྲོང་མཁས་པ་དང་ལྡན་པ་རྣམས་ཀྱིས་རྣམ་པ་བཞིར་ཤེས་ཏེ། དེ་ཡང་ཚེ་ཟད་ནས་ཤི་བ་དང་། བསོད་ནམས་ཟད་ནས་ཤི་བ་དང་། དེ་གཉིས་ཀ་ཟད་ནས་ཤི་བ་དང་། དུས་མ་ཡིན་པར་འཆི་བ་དང་བཞིའི་ཚུལ་དུ་ཤེས་ནས་བསྟན་པ་ཡིན་ནོ། །ལུས་ཀྱི་གནས་ལས་ལུས་མདོག་དང་ཚུལ་སྤྱོད་
ལས་འཆི་ལྟས་འབྱུང་བའི་ལེའུ་སྟེ་ལྔ་པའོ།། །།དེ་ནས་བང་ཆེན་ལ་སོགས་པའི་མཚན་མ་དགེ་བ་ལས་འཆི་ལྟས་བརྟག་པའི་ལེའུ་དྲུག་པ་བཤད་པར་བྱའོ། །སྨན་པའི་གན་དུ་ནད་པའི་ཕོ་ཉ་སྦྲོན་དུ་འོངས་པ་ན་ཡ་མཚན་ཅན་རབ་ཏུ་བྱུང་བ་དང་། བྲམ་ཟེ་ལ་སོགས་
པ་རིགས་བཞི་པོ་ནད་པ་རང་གི་རིགས་དང་མཐུན་པའི་འཕྲིན་པ་འོངས་ན་ནི་ལས་གྲུབ་པའི་མཚན་མའོ། །གལ་ཏེ་ཡ་མཚན་ཅན་ལ་སོགས་པ་གོང་མའི་རིགས་ལས་འཆོལ་བ་འམ། གཞན་པའི་ཕོ་ཉ་བྱུང་ན་ནི་གསོ་བའི་ལས་མི་འགྲུབ་པའི་རྟགས་སོ། །ཅི་སྟེ་རང་གི་རིགས་དང་
མཐུན་པའི་འཕྲིན་པ་འོངས་ན་ཡང་འོག་ནས་འབྱུང་བའི་མཚན་མ་འདི་དག་ལྟར་སྣང་ན་གསོ་བའི་འབྲས་བུ་མེད་པར་ཁོང་དུ་ཆུད་པར་བྱའོ། །དེ་ལ་སྨན་པ་འབོད་དུ་འོངས་པའི་ཚེ་ཕོ་ཉ་དེ་ཡང་ཤིན་ཏུ་དམན་པའི་ཚིག་ཏུ་སྨྲ་བ་དང་། ཕོ་ཉ་འཇིགས་པ་དང་བཅས་པ་དང་། ཤིན་ཏུ་
རིངས་ཐབས་སུ་སྨྲ་བ་དང་། སྔངས་བག་ཅན་དང་བཅས་པ་དང་། ཚིག་རྩུབ་བག་ཏུ་སྨྲ་བ་དང་། བཀྲ་མི་ཤིས་པར་སྨྲ་བ་དང་། ཕོ་ཉ་ལག་ན་མཚོན་ཆ་ཐོགས་པ་དང་། དབྱུག་པ་ཐོགས་པ་དང་། གཡོན་ཅན་དང་། མགོ་བྲེགས་པ་དང་། སྐྲའི་ལ་བ་ཅན་དང་།
དགེ་མཚན་མེད་པའི་མིང་དང་ལྡན་པ་དང་། ལས་ངན་པ་ཅན་དང་། གོས་དྲི་མ་ཅན་དང་། བུད་མེད་འཕྲིན་པར་འོངས་པ་དང་། མི་མང་པོ་ཕོ་ཉར་འོངས་པ་དང་། འཕྲིན་པ་ནད་ཀྱིས་བཏབ་པ་དང་། ལུས་མི་སྡུག་པ་དང་། མེ་ཏོག་གི་ཕྲེང་བ་དམར་པོས་ལུས་བརྒྱན་པ་