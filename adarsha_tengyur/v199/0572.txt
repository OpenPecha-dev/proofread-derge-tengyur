གསུད་པ་དང་། ཁུ་ཆུ་དང་། རླུང་འགགས་པ་དང་། ཁོང་འཁྲུགས་པ་རྣམས་ལ་རབ་ཏུ་བསྔགས་སོ། །གླ་སྒང་དང་། པ་ཐ་དང་། སླེ་ཏྲེས་དང་། ཨེ་རཎྜ་དང་། བ་ལ་དང་། ར་སྣ་དང་། བ་སྤྲུ་བ་དང་། བཙོད་དང་། དོང་ག་དང་། པུ་ཙེ་ཤེལ་དང་། ཀྱི་ལྕེ་བ་དང་། བ་རུ་ར་དང་། རྩ་བ་ལྔ་པ་
ཆུང་ངུ་དང་། དེ་རྣམས་སྲང་རེ་རེ་དང་། དེ་རྣམས་ཆུ་སྲང་བརྒྱ་ཉི་ཤུ་རྩ་བརྒྱད་དང་ཚུལ་བཞིན་བསྐོལ་ཏེ་བཞི་ཆ་ལུས་པ་དང་བཙགས་ཏེ་ཚིགས་མ་བོར་བའི་དངས་མ་འོ་མ་སྲང་དྲུག་ཅུ་རྩ་བཞི་དང་ཡང་བསྐོལ་ཏེ། འོ་མ་ལུས་པ་དང་། འོ་མའི་བཞི་ཆའི་སྲོག་ཆགས་ཐང་ལ་གནས་པའི་ཤ་ཁུ་
དང་མར་དང་། སྦྲང་རྩི་དང་། རྒྱམ་ཚྭ་དང་། ཤིང་མངར་དང་། ཤུ་ཏི་དང་། པི་པི་ལིང་དང་། དུག་མོ་ཡུངས་དང་། སྐྱེར་ཁཎྜ་དང་། འདི་རྣམས་བཏགས་པའི་ཕྱེ་མ་བཏབ་སྟེ་བསྲེས་པའི་འཇམ་རྩི་དྲོ་འཇམ་ཙམ་མས་གཏོང་ན། ལུས་ཀྱི་ཤ་དང་མེ་དྲོད་དང་། སྟོབས་དང་། ཁུ་ཆུ་རྣམས་
འཕེལ་ཞིང་དྲེག་ནད་དང་། རྨོངས་བག་ཏུ་འདུག་པ་དང་། གཅིན་ནད་དང་། གཞང་འབྲུམ་དང་། སྐྲན་དང་། བཤང་ཅི་འགགས་པ་དང་། རིམས་མི་བཟད་པ་དང་། ཤུ་བ་མཆེད་པ་དང་། རྒྱུ་རླུགས་དང་། བད་ཀན་ཚད་པར་འཁྲུ་བ་རྣམས་འཇོམས་ཏེ། དེ་བཞིན་དུ་བརླ་ཕྲག་དང་། བརླ་
དང་། རྐེད་པ་དང་། དཀུ་དང་། གཉའ་རེངས་དང་། རྣ་བ་དང་། མགོ་བོ་རྣམས་སུ་ན་ཞིང་ཟུག་པ་དང་། ཟླ་མཚན་གྱི་ནད་དང་། སྨྱོ་བྱེད་དང་། སྐྲང་པ་དང་། ལུད་པ་དང་། རྡེའུ་ཆགས་པ་དང་། རླུང་འཁྱིལ་བ་རྣམས་སེལ་ཏོ། །གཞན་ཡང་མིག་ལ་ཕན་ཞིང་བུ་སྐྱེ་བར་བྱེད་དེ། ཡ་བ་
ན་ཞེས་བྱ་བའི་འཇམ་རྩིའི་མཆོག་ཡིན་ཏེ། བཅུད་ཀྱིས་ལེན་དུ་འགྱུར་རོ། །རི་དགས་གདོང་ཆུང་བ་རི་བོང་དང་། ཕག་ལ་སོགས་པའི་ཤ་རྩ་བ་བཅུ་པ་དང་ལྷན་ཅིག་བསྐོལ་བའི་ཁུ་བའི་ནང་དུ་སྤ་མའི་འབྲས་བུ་དང་། ཤུ་ཏི་དང་། གླ་སྒང་བཏགས་པའི་ཕྱེ་མ་དང་། སྣུམ་ཆེན་པོ་བཞི་དང་
ལྡན་པའི་ནི་རུ་ཧ་མས་གཏོང་ན། རླུང་འཕྲོག་པའི་མཆོག་ཡིན་ཏེ། ཤིན་ཏུ་བུད་མེད་ལ་ཉལ་ཕོད་པར་འགྱུར་རོ། །རྨ་བྱའི་གཤོག་པ་དང་། མཁྲིས་པ་དང་། རྒྱུ་མ་དང་། རྐང་པ་དང་། མཆུ་དང་། རྟུག་པ་རྣམས་བོར་བའི་ཤ་འབའ་ཞིག་དང་། རྩ་བ་ཆུང་ངུ་ལྔ་སྲང་རེ་རེ་དང་། སྨན་གྱི་