ན། སྙིང་གཅད་པ་སྙམ་བྱེད་ཅིང་ཟུག་པ་རྣམས་ལ་ཕན་ནོ། །ཡང་ན་ལ་ལ་ཕུད་དང་། རྒྱམ་ཚ་དང་། ཡ་བཀྵ་ར་དང་། ཤུ་དག་དང་། གོ་སྙོད་དང་། བཅའ་སྒ་དང་། ཐང་ཤིང་དང་། སྐྱུར་རྩི་ཆེན་པོ་དང་། པ་ལ་ཤ་དང་། ཟུར་པ་དང་། མ་
ནུ་འདི་རྣམས་བསྐོལ་བའི་ཁུ་བ་འཇམ་ཙམ་འཐུངས་ན་ཕན་ཡོན་གོང་དང་འདྲའོ། །ཡང་ན་ཚ་བ་ལྔ་དང་། ཟུར་པ་དང་། ཨ་རུ་ར་དང་། བུ་རམ་དང་། བི་ཛུ་ར་དང་། མ་ནུ་འདི་རྣམས་ཀྱི་ཕྱེ་མ་ཆང་དང་སྦྱར་བ་ཏིལ་མར་དང་། མར་བསྐོལ་བའི་ནང་དུ་བླུགས་ལ་ལན་ཚྭ་དང་ལྡན་པར་
འཐུངས་ན། སྙིང་ནད་དང་། རྩིབ་ལོགས་ན་བ་དང་། མོ་མཚན་རྣམས་སུ་ཟུག་པ་དང་། སྐྲན་དང་། དམུ་རྫིང་རྣམས་ལ་ཕན་ནོ། །ཡང་ན་རླུང་ལས་གྱུར་པའི་སྙིང་ནད་ལ་ནི། སྣུམ་ཆོས་དང་དུགས་བྱ་བའི་སྨན་སྦྱིན་ནོ། །རྩ་བ་ལྔ་པ་ཆུང་ངུ་ཆམ་ཆོམ་བརྡུངས་ལ་ཆུ་
དང་བསྐོལ་བའམ། ཡང་ན་བཅའ་སྒ་བསྐོལ་བའི་བཏུང་བ་དྲོ་འཇམ་ཙམ་བླུད་དོ། །ཡང་ན་ཆང་ངམ་རྩབས་སྐྱུར་པོ་དང་འདི་དག་རྣམས་སྐོམ་དུ་བླུད་དོ། །རླུང་གིས་སྙིང་གཟེར་ཞིང་མགུལ་པ་དང་དབུགས་བསྡམས་པ་སྙམ་བྱེད་པ་དང་། མ་ཞུ་བ་ཡོད་པ་རྣམས་ལ་
ཡང་གསོ་བ་གོང་མ་ལྟར་བྱའོ། །སྙིང་འཛག་པ་དང་། གཅིན་ནད་དང་རླུང་ལས་གྱུར་པའི་སྙིང་ནད་ལ་ནི། སྣུམ་མང་པོ་དང་། སྲེག་པ་དང་། ཁྲུང་ཁྲུང་དང་། རྨ་བྱ་དང་། ཅོ་ག་དང་། ཁྱིམ་བྱ་དང་། དེ་རྣམས་ཀྱི་ཤ་ཁུ་བྱིན་ན་ཕན་ནོ། །ཡང་ན་བ་ལའི་སྨན་མར་
རླུང་ནད་གསོ་བའི་སྐབས་སུ་བཤད་པ་བཏུང་བའམ། སུ་ཀུ་མ་རའི་སྨན་མར་ཁོང་འབྲས་གསོ་བ་ལས་འབྱུང་བའམ། ཡང་ན་ཤིང་མངར་ལན་བརྒྱ་བཙོས་པའི་སྨན་དྲེག་ནད་གསོ་བའི་ནང་དུ་བཤད་པ་ཡང་སྙིང་ནད་ཅན་ལ་སྦྱར་བར་བྱའོ། །ཡང་ན་སྣུམ་ཆེན་པོའི་མཆོག་
ཅེས་བྱ་བའི་སྨན་མར་སྦྱར་བར་བྱ་སྟེ། ར་སྣ་དང་། ཛི་བ་ཀ་དང་། ཛི་བན་ཏི་དང་། བ་ལ་དང་། ཀཎྜ་ཀ་རི་དང་། བ་སྦྲུ་བ་དང་། ག་བྲའི་རྩ་བ་དང་། སྠི་ར་ཞེས་བྱ་བ་ས་ལ་པརྞི་དང་། ཤུ་དག་དང་། ཚ་བ་གསུམ་དང་། འདི་རྣམས་ཆམ་ཆོམ་བརྡུངས་པ་དང་།