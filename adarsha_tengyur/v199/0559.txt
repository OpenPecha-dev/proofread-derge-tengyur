བར་རྡོལ་བ་དང་། ཕོ་བའི་ནད་དང་། སྐྱ་རྦབ་ཀྱི་ནད་རྣམས་འཇོམས་ཤིང་བུད་མེད་བུ་མེད་པ་ལ་བུ་ཡང་སྐྱེ་བར་བྱེད་དོ། །ཚ་བ་གསུམ་དང་། དྲི་སྣ་གསུམ་དང་། གླ་སྒང་དང་། བྱི་དང་ག་དང་། སྐྱུ་རུ་ར་དང་། དེ་སྤྱི་དང་མཉམ་པའི་དུར་བྱིད་དང་། དེ་དང་མཉམ་པའི་ཁ་ར་དཀར་པོ་
བཏགས་པའི་ཕྱེ་མ་སྦྲང་རྩི་དང་རི་ལུར་བྱས་པ་ཟོས་ན་གཅིན་སྲི་བ་དང་། རིམས་དང་། སྐྱུག་པའི་ནད་དང་། ལུད་པ་དང་། སྐེམ་བྱེད་དང་། མགོ་འཁོར་བ་དང་། ཟད་བྱེད་ཀྱི་ནད་དང་། ལུས་ཚ་བ་དང་། སྐྱ་རྦབ་ཀྱི་ནད་དང་། མེ་དྲོད་ཆུང་བ་དང་། དུག་ཐམས་ཅད་ལ་རབ་ཏུ་བསྔགས་སོ། །
དུར་བྱིད་དང་། དུག་མོ་ཡུངས་དང་། པི་པི་ལིང་དང་། བཅའ་སྒ་འདི་རྣམས་ཀྱི་ཕྱེ་མ་སྦྲང་རྩི་དང་རྒུན་འབྲུའི་ཁུ་བ་དང་སྦྱར་ཏེ། དབྱར་གྱི་དུས་སུ་བཀྲུ་སྨན་བཏང་བར་བཟང་ངོ་། །དུར་བྱིད་དང་། བྱི་ཚེར་བ་དང་། གླ་སྒང་དང་། ཁ་ར་དང་། བ་ལ་ཀ་དང་། ཙན་དན་དང་། ཤིང་མངར་དང་། སཱ་ཧ་
ལ་དང་། འདི་རྣམས་ཀྱི་ཕྱེ་མ་རྒུན་ཆུ་དང་སྦྱར་བ་སྟོན་གྱི་དུས་སུ་བཀྲུ་སྨན་བཟང་ངོ་། །ཏྲི་བི་ཏ་དང་། ཙི་ཏྲ་ཀ་དང་། པ་ཐ་དང་། ཟི་ར་དང་། ས་ར་ལ་དང་། ཤུ་དག་དང་། རྩ་སྨན་ཁྲོན་བུ་དང་། འདི་རྣམས་ཀྱི་ཕྱེ་མ་ཆུ་དྲོན་དང་སྦྱར་བ་དགུན་གྱི་དུས་སུ་བཀྲུ་སྨན་བཟང་ངོ་། །དུར་བྱིད་དང་ཁ་ར་ཆ་མཉམ་
པ་ནི་སོ་གའི་བཀྲུ་སྨན་བཟང་ངོ་། །དུར་བྱིད་དང་། ཀྱི་ལྕེ་དང་། སྤ་མའི་འབྲས་བུ་དང་། པུ་ཙེ་ཤེལ་དང་། ཁྲོན་བུ་དང་འདི་རྣམས་ཀྱི་ཕྱེ་མ་ཞག་གསུམ་གྱི་བར་དུ་གཅིན་གྱི་ནང་དུ་སྦངས་ཤིང་སྣུམ་ཆོས་བྱས་པའི་མོད་ལ་བཏང་ན་དྲི་མ་ཐམས་ཅད་འབྱིན་པར་བྱེད་དོ། །ཤ་མ་དུར་བྱིད་དང་། བྱི་ཚེར་བ་དང་།
ཧ་ཏི་པི་པི་ལིང་དང་། དུག་མོ་ཡུངས་དང་། ནི་ལི་ནི་དང་། པུ་ཙེ་ཤེལ་དང་། གླ་སྒང་དང་། འབྲས་བུ་གསུམ་དང་འདི་རྣམས་ཀྱི་ཕྱེ་མ་ཤ་ཁུ་དང་མར་དང་། ཆུ་དྲོན་གང་ཡང་རུང་བ་ལས་དུས་ཐམས་ཅད་དུ་བཏང་ན་ཁོང་རྩུབ་པ་ལ་རབ་ཏུ་བསྔགས་སོ། །བཀྲུ་སྨན་དོང་ག་ནི་བཀྲུ་སྨན་འཇམ་ཞིང་རོ་མངར་བ་ལ་
བསིལ་བའི་ནུས་པ་དང་ལྡན་པ་ཡིན་པས་རིམས་དང་། སྙིང་ནད་དང་དྲེག་ནད་དང་། ཕྱི་ས་འགགས་པ་ལ་སོགས་པའི་ནད་ལ་རབ་ཏུ་ཕན་ནོ། །དོང་ག་ནི་འཇམ་ཞིང་ཉེན་མེད་པའི་བཀྲུ་སྨན་གྱི་མཆོག་ཡིན་ཏེ། བྱིས་པ་དང་རྒན་པོ་དང་ལུས་སྐེམ་ཞིང་ཟད་པ་དང་། ཤིན་ཏུ་གཞོན་པ་ལ་ཡང་སྦྱར་རོ། །