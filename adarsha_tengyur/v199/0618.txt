ཤ་ཟའི་གདོན་ལ་ནི་གནས་སྟོང་པ་ནས་ནུབ་ཕྱོགས་སུ་ཁ་བལྟས་ཏེ་གཏོར་མ་སྦྱིན་ནོ། །དེ་ལ་ལྷའི་གདོན་ལ་ནི་གཏོར་མ་ཤིན་ཏུ་གཙང་ཞིང་དགེ་བར་བཤམས་ལ། དེ་ཡང་མེ་ཏོག་དཀར་པོ་ལས་བྱས་པའི་ཕྲེང་བ་དང་། ཨ་ཀ་རུ་ལ་སོགས་པ་དྲི་ཞིམ་པོ་དང་། འབྲས་ཀྱི་འོ་ཐུག་དང་། འབྲས་
ཆན་དང་། ཞོ་དང་། གདུགས་དཀར་པོ་དང་བཅས་པ་འདོད་པ་ཡིན་ནོ། །ཤིང་ཀུན་དང་། ཡུངས་ཀར་དང་། ཤུ་དག་དང་། ཚ་བ་གསུམ་དང་། འདི་རྣམས་སྲང་ཕྱེད་ཕྱེད་བཏགས་པའི་ཕྱེ་མ་མར་སྲང་སུམ་ཅུ་རྩ་གཉིས་དང་། མར་བཞི་འགྱུར་གྱི་བ་གཅིན་དང་ལྷན་ཅིག་བསྐོལ་ཏེ་མར་འབའ་
ཞིག་ལུས་པ་ལས་བཏུང་བ་དང་། སྣར་བླུགས་པ་དང་། བསྐུ་བ་བྱས་ན་ལྷའི་གདོན་ལས་གྲོལ་བར་འགྱུར་རོ། །དེ་བཞིན་དུ་ཤུ་དག་དང་། ཤིང་ཀུན་དང་། སྒོག་སྐྱ་དང་། དེ་རྣམས་ཀྱི་ཕྱེ་མ་ར་གཅིན་དང་བཏགས་ཏེ། སྣར་བླུགས་པ་དང་། མིག་ཏུ་བསྐུས་ན་ཡང་ལྷའི་གདོན་ལས་ཐར་
རོ། །ལྷ་མ་ཡིན་གྱི་གདོན་ལ་ནི་ཤིང་ཏོག་ཇི་སྙེད་པ་དང་། པུ་ཤེལ་ཙི་དང་། པད་མ་དང་། ཨུཏྤལ་དང་སྦྱར་བའི་གཏོར་མ་སྦྱིན་ནོ། །ཀླུའི་གདོན་ལ་ནི་སུ་མ་ན་ལ་སོགས་པའི་མེ་ཏོག་དང་། འབྲས་ཡོས་དང་། བུ་རམ་དང་སྦྱར་བའི་སྣུམ་ཁུར་དང་། བུ་རམ་དང་སྦྱར་བའི་འབྲས་ཆན་དང་།
ཟས་མཆོག་ཅེས་བྱ་བའི་འོ་ཐུག་དང་། སྦྲང་རྩི་དང་། འོ་མ་དང་། ས་ནག་པོ་དང་། ནཱ་ག་གེ་སར་དང་། ཤུ་དག་དང་། པདྨ་དང་། གུ་གུལ་དང་། པུ་ཤེལ་ཙི་དང་། ཨུཏྤ་ལ་དམར་པོའི་འདབ་མ་དང་ལྡན་པའི་གཏོར་མ་སྦྱིན་ནོ། །སེང་ཕྲོམ་དཀར་པོའི་ལོ་མ་དང་། རྒྱ་སྤོས་དང་།
ནཱ་ག་གེ་སར་དང་། ཡུངས་ཀར་དང་འདི་རྣམས་ཆུ་གྲང་མོ་དང་བཏགས་ཏེ། སྣར་བླུགས་པ་དང་། མིག་ལ་བསྐུས་ན་ཀླུའི་གདོན་ལས་ཐར་རོ། །གནོད་སྦྱིན་གྱི་གདོན་ལ་ནི་འོ་མ་དང་། ཞོ་དང་། མར་དང་། འབྲས་ཆན་བསྲེས་པའི་ཟས་དང་། གུ་གུལ་དང་། སྒྲོན་ཤིང་དང་། པདྨ་
དང་། པུ་ཤེལ་ཙི་དང་། གོས་དང་། གསེར་རྒྱན་དུ་བྱས་པ་འམ། མ་བྱས་པའང་རུང་བའི་གཏོར་མ་སྦྱིན་ནོ། །མར་དང་། འོ་མ་དང་། བ་གཅིན་དང་། ཆ་སྙོམས་ཏེ་བསྐོལ་བ་ལས་བཏུང་བ་དང་། སྣར་བླུགས་པ་དང་། བསྐུ་བྱུག་བྱས་ན་གནོད་སྦྱིན་གྱི་གདོན་ལ་ཕན་