ཕན་ནོ། །ཁྱིམ་གྱི་དུད་པ་དང་། ཤུ་དག་དང་། རུ་རྟ་དང་ཉེའུ་ཤིང་དང་། སེར་པོ་རྣམ་གཉིས་དང་དེ་རྣམས་ཀྱི་བསྐུ་བ་སྦྱར་ན་རླུང་དང་བད་ཀན་ཤས་ཆེ་བ་སེལ་ཏོ། །ཤི་ཀྲུ་དམར་པོའི་ས་བོན་བཏགས་པའི་ཕྱེ་མ་འབྲས་ཀྱི་རང་སྐྱུར་དང་ལྡན་པའི་ལྡེ་གུས་ཡང་དང་ཡང་བསྐུ་
ཞིང་ཚྭ་ལ་སོགས་པས་བླུགས་པ་བྱས་ན་རླུང་དང་བད་ཀན་ཤས་ཆེ་བའི་དྲེག་ནད་ལ་ཕན་ནོ། །རྟོགས་པར་སླ་བའི་དྲེག་ནད་ལ་ནི་བྱུག་པ་དང་བསྐུ་བ་དང་བླུགས་པ་དང་ཆུ་ནང་དུ་འདུག་པ་རྣམས་སྦྱར་བར་བྱ་ལ། རྟོགས་པར་དཀའ་བའི་དྲེག་ནད་ལ་ནི་བཀྲུ་སྨན་དང་། བཀྲུ་
སྨན་དྲག་པོ་དང་སྣུམ་གྱི་བཏུང་བ་རྣམས་སྦྱར་རོ། །རླུང་དང་བད་ཀན་ཤས་ཆེ་བའི་དྲེག་ནད་ལ་ནི་བྱུག་པ་དྲོན་པོ་བཏང་ངོ་། །གལ་ཏེ་གྲང་མོ་བྱས་ན་ནི་ལུས་ཚ་བ་དང་། སྐྲང་པ་དང་། ན་བ་དང་། གཡའ་བ་དང་། རེངས་པར་འགྱུར་རོ། །ཁྲག་དང་མཁྲིས་
པ་ཤས་ཆེ་བའི་དྲེག་ནད་ལ་ནི་བྱུག་པ་ལ་སོགས་པས་བསིལ་བར་བྱ་སྟེ། གལ་ཏེ་དྲོ་བ་བྱས་ན་ནི་སྐེམ་བྱེད་དང་། མདོག་དམར་བ་དང་རྔུལ་འབྱུང་བ་དང་ལུས་གས་པར་འགྱུར་རོ། །ཤིང་མངར་སྲང་བརྒྱ་ཚུལ་བཞིན་བསྐོལ་ཏེ་བཞི་ཆ་ལུས་པ་དང་། དེའི་ནང་དུ་ཏིལ་མར་
སྲང་བརྒྱ་ཉི་ཤུ་རྩ་བརྒྱད་དང་། ཏིལ་མར་དང་མཉམ་པའི་འོ་མ་དང་བསྲེས་པའི་ནང་དུ་སྟི་ར་དང་། བཅའ་བའི་འབྲས་བུ་དང་། མུར་བ་དང་། པ་ཡ་སྱ་དང་། ཉེའུ་ཤིང་དང་། ཨ་ཀ་རུ་དང་། ཙནྡན་དང་། ཧན་ས་པ་ཏི་དང་། སྤང་སྤོས་དང་། མེ་ད་རྣམ་གཉིས་དང་།
སླེ་ཏྲེས་དང་། ར་མཉེ་བ་རྣམ་གཉིས་དང་། འཚོ་བྱེད་དང་། ཛི་བ་ཀ་དང་། ཟངས་རྩི་བ་དང་། ཤིང་ཚ་དང་། གནྡྷ་བྷ་དྲ་དང་། ཆུ་སྲིན་སེན་མོ་དང་། བ་ལ་ཀ་དང་། པྲ་པུཎྜ་རཱི་ཀ་དང་། བཙོད་དང་། ཐལ་ཏྲེས་དང་། ཨིན་དྲ་བ་རུ་ནི་དང་། ཀུ་ཏན་ན་ཏ་དང་། འདི་
རྣམས་སྲང་རེ་རེ་བཏགས་པའི་ཕྱེ་མ་བཏབ་སྟེ་བསྐོལ་ལ་མར་འབའ་ཞིག་ལུས་པ་ལས་སྦྱོར་བ་རྣམ་པ་བཞི་པོ་བཏུང་བ་དང་སྣར་བླུགས་པ་དང་། བསྐུ་བྱུག་དང་། འཇམ་རྩི་མས་གཏོང་བ་རྣམས་བྱས་ན། མཁྲིས་པ་དང་ཚ་བ་དང་རིམས་ཀྱིས་ཉམ་ཐག་པ་ལ་ཕན་ནོ། །ཡང་