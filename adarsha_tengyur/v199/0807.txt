བཏགས་པའི་ཕྱེ་མ་རྒྱམ་ཚ་དང་། སྦྲང་རྩི་དང་བཅས་ཏེ་བསྐུའོ། །ཤིང་འོ་མ་ཅན་བསྐོལ་བའི་ཁུ་བ་གྲང་མོས་བླུགས་པར་བྱའོ། །ལུས་ཀུན་ཏུ་རྨ་དང་ནད་གང་ན་ཡོད་ཀྱང་གཏར་གས་ཁྲག་དབྱུང་བ་དང་། རྭ་གང་ཡང་རུང་བས་གཏར་ག་བྱའོ། །བྱང་ཆུབ་ཀྱི་ཤིང་དང་།
སྨན་སླེ་མ་ཐང་ཀ་དང་། བ་རུ་ར་དང་། བྲི་ཡང་ཀུ་དང་། སེར་པོ་རྣམ་གཉིས་དང་། ཤུག་པ་དང་། དེ་རྣམས་སྦྲང་རྩི་དང་མར་དང་སྦྱར་བ་གྲང་མོས་བླུགས་པ་དང་། བྱུགས་པ་ལས་ཐམས་ཅད་ལ་སྦྱར་ན་ལུ་ཏ་དང་། སྲིན་བུ་ཤི་ཏ་ལ་སོགས་པའི་དུག་མ་ལུས་པ་འཇོམས་པར་བྱེད་དོ། །
རྨ་ཤིང་དང་། བཙོད་དང་། པདྨ་གེ་སར་དང་། རྒྱ་སྤོས་དང་། དེ་རྣམས་མར་དང་སྦྲང་རྩི་དང་སྦྱར་བའི་ནང་དུ་ཙམ་པ་ཀས་བསྒོས་ཏེ་བཏང་ན་ཕན་ཡོན་གོང་མ་བས་འཕགས་སོ། །སྨན་གོང་མ་དེ་ཉིད་ཀྱི་ནང་དུ་བ་ལང་གི་ལྕི་ཁུ་དང་། ཤ་ཁ་ར་དང་། མར་དང་། སྦྲང་རྩི་དང་སྦྱར་བ་ཡང་ཕན་
ཡོན་གོང་མ་དང་འདྲའོ། །ཨ་པ་མརྒ་དང་། ལྡོང་རོས་དང་། བ་བླ་དང་། སྐྱེར་པ་དང་། བྱ་མ་ཀ་དང་། བཙག་ཡུག་སྣམ་དང་། རྒྱ་སྤོས་དང་། སུག་སྨེལ་དང་། རུ་རྟ་དང་། ན་ལེ་ཤམ་དང་། ཤིང་མངར་དང་། དེ་རྣམས་མར་དང་སྦྲང་རྩི་དང་སྦྱར་བ་ནི་དུག་འཇོམས་པའི་སྨན་
མནྡ་ར་ཞེས་བྱ་སྟེ། ལྡེ་གུ་ལ་སོགས་པ་བྱས་ཏེ་བཟའོ། །རྒྱ་སྤོས་དང་། སེང་ཕྲོམ་དང་། ཤུ་དག་དང་། པུ་ཙེ་ཤེལ་དང་། པ་ཐ་དང་། སུག་སྨེལ་དང་། གུར་གུམ་དང་། དེ་རྣམས་དང་ལྷན་ཅིག་སྦྱར་བའི་དུག་འཇོམས་པའི་སྨན་འདི་ནི་ནད་གཞི་མང་པོ་ལ་སྦྱར་བར་བྱ་སྟེ། གནྡ་མ་
ད་ཞེས་བྱའོ། །ཤིང་མངར་དང་། པོ་སོན་ཆ་དང་། ཨ་གོ་ལ་དང་། ཀོ་ཤ་ཏི་ཀི་དང་། སིན་དུ་བ་ར་དང་། དེ་རྣམས་འབྲས་བུ་གསུམ་བསྐོལ་བའི་ཆུ་དང་སྦྱར་ཏེ་འཐུངས་ན། བད་ཀན་ལས་གྱུར་པའི་དུག་ནད་མི་བཟད་པ་ཕྱིར་འབྱིན་ཏེ་སྐྱུག་པར་བྱེད་དོ། །ཤྲི་ཤའི་ལོ་མ་དང་། རྩ་བ་
དང་འབྲས་བུའམ། ཡང་ན་ཨང་གོ་ལའི་ལོ་མ་དང་། རྩ་བ་དང་། འབྲས་བུ་དང་། དེ་གཉིས་གང་ཡང་རུང་བ་འབྲས་བུ་གསུམ་དང་ལྷན་ཅིག་བསྐོལ་བའི་ཁུ་བའི་ནང་དུ། ནི་ལི་ནི་དང་། དུར་བྱེད་ལ་སོགས་པའི་ཕྱེ་མ་བཏབ་སྟེ་བཀྲུ་སྨན་དུ་སྦྱར་རོ། །སྲོག་ཆགས་ལུ་ཏས་ཟིན་པའི་དུག་ནད་ལ་