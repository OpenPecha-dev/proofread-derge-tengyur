གོ་སྙོད་དང་། ཤིང་ཚ་དང་། འདི་རྣམས་ཞོ་རེ་རེ་དང་། པི་པི་ལིང་འབྲུ་བརྒྱད་དང་། ན་ལེ་ཤམ་ཉིས་བརྒྱ་དང་། དེ་རྣམས་ཀྱི་ཕྱེ་མས་ནི་ཡི་གེ་འབྱེ། མེ་དྲོད་སྐྱེད། ཕྱི་ས་འགགས་པ་དང་། ལུད་པ་དང་། སྙིང་ག་དང་། རྩིབ་ལོགས་སུ་
ཟུག་པ་དང་། མཆེར་པ་དང་། གཞང་འབྲུམ་དང་། ཕོ་བའི་ནད་སེལ་ཏོ། །བལ་བུའི་ལོ་མ་དང་། ན་ལེ་ཤམ་དང་། དོང་གྲ་དང་། པི་པི་ལིང་དང་། དེ་རྣམས་གོ་རིམས་བཞིན་དུ་དང་པོའི་ཆ་རེས་བསྐྱེད་པ་དང་། ཤིང་ཚ་དང་། སུག་སྨེལ་དང་། བལ་བུའི་
ཕྱེ་མ་དང་། པི་པི་ལིང་གི་བརྒྱད་འགྱུར་གྱི་ཁ་ར་དཀར་པོ་དང་། དེ་རྣམས་ཀྱི་ཕྱེ་མ་ནི་ཡི་ག་འཆུས་པ་དང་། མེ་དྲོད་སྐྱེས་པ་དང་། ལུད་པ་དང་། དབུགས་མི་བདེ་བ་དང་། ཟས་ཡི་གར་མི་འོང་བ་དང་། སྐྱུག་པ་དང་། མཆེར་པ་ན་བ་དང་། སྙིང་ནད་དང་། རྩིབ་
ལོགས་སུ་ཟུག་པ་དང་། སྐྱ་རྦབ་དང་། རིམས་དང་། འཁྲུ་བ་དང་། རླུང་འཁྱིལ་པ་བདེ་བར་འབྱུང་སྟེ། ནད་དེ་རྣམས་ལས་རྒྱལ་བར་བྱེད་དོ། །ནཱ་ག་པུཥྤ་སྲང་ཕྱེད་དང་། ཤིང་ཚ་དང་། སུག་སྨེལ་ཞོ་གཉིས་གཉིས་དང་། གནྡྷ་བྷ་དྲ་སྲང་ཕྱེད་དང་། དེ་རྣམས་ཀྱི་ཕྱེ་མ་
བུ་རམ་རྙིང་པ་སྲང་ཉི་ཤུ་རྩ་ལྔ་དང་ལྷན་ཅིག་བསྐོལ་བ་ཞོ་གཉིས་ཙམ་གྱི་རི་ལུ་བྱས་ཏེ་ཟོས་ན་ཕན་ཡོན་གོང་མ་དང་འདྲའོ། །ཤིང་ཨརྐ་དང་། སླེ་ཏྲེས་བསྲེས་པའི་ཐལ་བ་ཆུ་དང་བསྲེས་པའི་ནང་དུ་ནུབ་གཅིག་སྦངས་ཏེ་ཆམ་པ་ཅན་ལ་ཟན་དུ་བྱས་ཏེ་སྦྱིན་ནོ། །ནད་པ་
ཉམས་སྟོབས་དང་ལྡན་པ་ཡིན་ན་སློན་བྱའོ། །སློན་བྱས་པའི་འོག་ཏུ་སྲོག་ཆགས་ཐང་ལ་གནས་པའི་ཤ་སྨན་ཚ་བ་དང་ཁ་བ་སྦྱར་བ་ཐུར་མ་ལ་བསྲེགས་ཏེ། སྐམ་པ་དང་ཡང་བའི་ཟས་དང་བཏུང་བ་ནི་སྲན་མ་ཙ་ན་ཀ་ལ་སོགས་པ་ཡང་སྦྱར་རོ། །བད་ཀན་ལས་གྱུར་
པའི་ཆམ་པ་ནི་རླུང་གིས་བད་ཀན་བསྐྱོད་པ་ཡིན་ཏེ། དེ་བས་ན་དེ་ལ་ནི་སྨན་པ་མཁས་པས་སྣུམ་པ་དང་དྲོ་བ་ཉིད་ཀྱིས་ཞི་བར་བྱ་སྟེ། ཆམ་པའི་ནད་གསོ་བ་དང་། སྐྱུག་བྲོ་བའི་ནད་ཀྱི་གསོ་བ་དང་མཐུན་པས་གང་གི་སྦྱོར་བ་བྱས་ཀྱང་ཕན་ནོ། །ཁྱད་པར་དུ་ཆམ་པ་ལ་ནི་