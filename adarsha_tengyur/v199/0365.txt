ཤས་ཆེ་བའི་སྐྱིགས་བུ་དང་དབུགས་མི་བདེ་བ་སེལ་ཏོ། །ཡང་ན་སྲོག་ཆགས་རྐང་བཞི་པའི་པགས་པ་དང་། རུས་པ་དང་། སྤུ་དང་། རྨིག་པ་དང་། རྭ་དང་། དེ་ལས་བྱུང་བ་དང་། སྦྲང་རྩི་དང་སྦྱར་བའི་ལྡེ་གུ་བཟའ་བའམ། ཡང་ན་ཨ་
ཤྭ་གནྡྷ་བཏགས་པའི་ཕྱེ་མ་སྦྲང་རྩི་དང་སྦྱར་བའི་ལྡེ་གུ་ཟོས་ན། བད་ཀན་ཤས་ཆེ་བའི་དབུགས་མི་བདེ་བ་སེལ་ཏོ། །ཡང་ན་ཟུར་པ་དང་། པུཥྐར་མཱུ་ལ་དང་སྐྱུ་རུ་ར་དང་བཏགས་པའི་ཕྱེ་མ་སྦྲང་རྩི་དང་སྦྱར་བའམ། ཡང་ན་མ་ནུ་དང་། པི་པི་ལིང་དང་། སྦྲང་རྩིར་
སྦྱར་བའི་ལྡེ་གུ་ཟོས་ན་ཕན་ཡོན་གོང་མ་དང་འདྲའོ། །ཡང་ན་བཙག་ཡུག་སྣམ་དང་། དངུལ་རྡོ་དང་། པི་པི་ལིང་དང་། འདི་རྣམས་སྦྲང་རྩི་དང་སྦྱར་བའམ། ཡང་ན་ཀ་པིད་ཐའི་ཁུ་བ་སྦྲང་རྩི་དང་སྦྱར་བའམ། ཡང་ན་ཀ་པིད་ཐ་བསྐོལ་བའི་ཁུ་བའི་ནང་དུ་སྐྱུ་
རུ་ར་དང་། པི་པི་ལིང་དང་། རྒྱམ་ཚའི་ཕྱེ་མ་བཏབ་པའི་ལྡེ་གུ་བྱས་པའམ། ཡང་ན་ཨ་རུ་ར་བཏགས་པའི་ཕྱེ་མ་དང་མར་དང་སྦྲང་རྩི་དང་སྦྱར་བའི་ལྡེ་གུའམ། ཡང་ན་ན་ལེ་ཤམ་དང་། བྱི་དང་ག་དང་། པི་པི་ལིང་བཏགས་པའི་ཕྱེ་མ་མར་དང་སྦྲང་རྩི་སྦྱར་
བའི་ལྡེ་གུའམ། ཡང་ན་རྒྱ་ཤུག་དང་། འབྲས་ཡོས་དང་། རྒུན་འབྲུམ་དང་། པི་པི་ལིང་དང་། དོང་གྲ་དང་། འདི་རྣམས་བཏགས་པའི་ཕྱེ་མ་མར་དང་སྦྲང་རྩི་སྦྱར་བའི་ལྡེ་གུའམ། ཡང་ན་ཡུང་བ་དང་། པི་པི་ལིང་དང་། ར་སྣ་དང་། ན་ལེ་ཤམ་བཏགས་
པའི་ཕྱེ་མ་དང་། བུ་རམ་དང་ཏིལ་མར་དང་སྦྱར་བའི་ལྡེ་གུའམ། སྨན་གྱི་སྦྱོར་བ་དེ་དག་ལས་ནད་གཞི་ལེགས་པར་བརྟགས་ཏེ། སོ་སོ་དང་མཐུན་པའི་ཁུ་བ་དང་། ཆུ་དྲོན་དང་། ཆང་དང་། དར་བ་དང་། ཞོ་ག་ཆུ་དང་། རྩབ་མོ་ལ་སོགས་པ་གང་དང་མཐུན་པའི་ནང་
དུ་མཉེས་ཏེ་བཏང་ན། བད་ཀན་ཤས་ཆེ་བའི་སྐྱིགས་བུ་དང་དབུགས་མི་བདེ་བ་སེལ་ཏོ། །ཛི་བན་ཏི་དང་། གླ་སྒང་དང་། བྱེའུ་རུག་པ་དང་། དྭ་ཚ་དང་། སུག་སྨེལ་རྣམ་གཉིས་དང་། ཙནྟྲ་དང་། ཏ་མ་ལ་ཀི་དང་། ཨ་ཀ་རུ་དང་། ག་བྲའི་རྩ་བ་དང་། དོང་