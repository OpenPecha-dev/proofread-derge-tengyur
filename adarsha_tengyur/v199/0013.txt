ལུས་ཀྱི་ཁོང་སྣུམ་པར་བྱེད། འཇམ་པར་བྱེད་རྩ་ཐམས་ཅད་དུ་འགྲོ་བས་ན་ཞིབ་མཉེན། ལུས་ཀྱི་ཁོང་རླན་པར་བྱེད་དོ། །ཟས་སྣུམ་བག་འདི་དང་འདྲ་བའི་སྨན་སྣུམ་བག་ཅན་དུ་གཏོགས་པ་ཕལ་ཆེར་ཡང་དེ་དང་འདྲའོ། །སྣུམ་དང་སྨན་དེ་དང་མི་འདྲ་བ་
གཞན་ནི་རྩུབ་པ་ཞེས་བྱའོ། །དེ་ལ་ཡང་སྣུམ་དེ་དག་གི་ནང་ན་ཡང་ཞུན་མར་སྨན་དང་སྦྱར་ཏེ་བཙོས་པ་ནི་ཇི་ལྟར་སྦྱར་བ་བཞིན་དུ་ཕན་ནོ། །རྐང་དང་ཚིལ་དང་ཏིལ་མར་གསུམ་ནི་མཁྲིས་པ་དང་བད་ཀན་དང་རླུང་སེལ་ཏོ། །དེ་ལ་ཞུན་མར་བས་ནི་ཏིལ་མར་འཇུ་དཀའོ། །ཏིལ་མར་བས་ནི་
ཚིལ་འཇུ་དཀའོ། །དེ་ལ་སྣུམ་རྣམ་གཉིས་ཞེས་བྱ་བ་ནི་ཞུན་མར་དང་ཏིལ་མར་རོ། །སྣུམ་རྣམ་གསུམ་ཞེས་བྱ་བ་ནི་ཞུན་མར་དང་ཏིལ་མར་དང་རྐང་མར་གསུམ་མོ། །སྣུམ་རྣམ་བཞི་ནི་ཞུན་མར་དང་རྐང་དང་ཚིལ་དང་ཏིལ་མར་བཞི་ལ་སྣུམ་ཆེན་པོ་བཞི་ཞེས་བྱའོ། །དེ་ལ་སྣུམ་གྱི་སྨན་དཔྱད་བྱ་བའི་
ནད་དམིགས་ནི། ཆང་ནད་དུ་གྱུར་པ་དང་། བུད་མེད་ཀྱིས་དུབ་པ་དང་། དྲག་ཤུལ་དང་། ངལ་བའི་ལས་བྱས་པ་དང་། སེམས་ལས་ཆེན་པོ་ལ་ཞུགས་པ་དང་། མི་རྒན་པོ་དང་། བྱིས་པ་དང་། ཉམས་སྟོབས་ཆུང་བ་དང་། སྐེམ་པོ་དང་། ལུས་ཀྱི་ཁོང་ན་སྣུམ་མེད་དེ། རྩུབ་པོར་གྱུར་པ་དང་།
ཁྲག་ཟད་པ་དང་། ཁུ་ཆུ་ཟད་པ་དང་། རླུང་ནད་ཀྱིས་ཉམ་ཐག་པ་དང་། མིག་རབ་རིབ་ཁྱེར་ཏེ་རྟུལ་བ་དང་། རྣ་བ་མི་གསང་སྟེ་ལེགས་པར་མི་ཐོས་པ་དང་འདི་རྣམས་ལྟ་བུ་ལ། སྣུམ་གྱི་བཅུད་ཀྱིས་ལུས་བརྟ་བར་བྱའོ། །བརྟ་བར་བྱ་བ་དེ་ལ་ཡང་ཐོག་མར་དུགས་བྱས་ལ་ཕྱིས་བཀྲུ་སྨན་
གྱིས་བཀྲུས་ཏེ། སྦྱངས་ནས་དེའི་རྗེས་ལ་སྣུམ་གྱི་དཔྱད་བྱའོ། །ཧ་ཅང་ཁོང་པ་མེའི་དྲོད་ཆེས་པ་དང་། ལུས་སྦོམ་པ་དང་། ཉམ་ཆུང་ཞིང་རིད་པ་དང་། བརླ་རེངས་པ་དང་། ཚད་པས་རབ་ཏུ་འཁྲུ་བ་དང་། མ་ཞུ་བེའུ་སྣབས་ཡོད་དེ་མཆིན་པ་ན་བ་དང་། ལྐོག་མ་ན་བ་དང་།
དབྱིག་དུག་གིས་ཕོག་པ་དང་། ལྟོ་བའི་ནང་དམུ་རྫིང་ལྟ་བུ་དང་། བརྒྱལ་བ་དང་། རྟག་ཏུ་སྐྱུགས་པ་དང་། ཟས་ཡི་གར་མི་འོང་བ་དང་། བད་ཀན་གྱི་ནད་ཡོད་པ་དང་། སྐོམ་དད་ཆེ་བ་དང་། ཆང་གིས་ཕོག་སྟེ་ར་རོ་བ་དང་། བུད་མེད་བུ་བཙས་པ་དང་། སྨན་སྣ་ནས་བཏང་བ་དང་། བཀྲུ་