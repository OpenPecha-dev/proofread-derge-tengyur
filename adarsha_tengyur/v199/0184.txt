མེ་འབར་བ་དང་། བཟའ་བཏུང་ཡིད་དུ་འོང་བ་དང་། ཤིང་རྟ་གང་བ་དང་། བ་དྲུས་མ་བེའུ་དང་བཅས་པ་གསུམ་དང་། རྒོད་མ་རྟེའུ་དང་བཅས་པ་གསུམ་དང་། བུད་མེད་བུ་དང་བཅས་པ་མཐོང་བ་དང་། ཤང་ཤང་ཏེའུ་དང་། རི་དྭགས་དང་། བཞད་དང་། ཁུ་བྱུག་དང་། ངང་པ་དང་།
རྨ་བྱ་དང་། ཕྱུགས་གཅིག་བཏགས་པ་མཐོང་བ་དང་། གདུ་བུ་དང་། མེ་ལོང་དང་། ཡུངས་ཀར་དང་། གིའུ་ཝང་དང་། འདི་རྣམས་མཐོང་བ་དང་། བདུག་པའི་དྲི་དང་། བྱུག་པས་བྱུགས་པ་དང་། དཀར་བ་དང་དམར་བའི་ཁུ་བཅུད་དང་། ཁྱུ་མཆོག་དང་མཐུན་པའི་སྐད་སྙན་པ་
སྒྲོགས་པ་དང་། རི་དགས་དང་། བྱ་དང་། མི་རྣམས་ཀྱི་སྐད་སྙན་པ་དང་། དེ་བཞིན་དུ་གདུགས་དང་། རྒྱལ་མཚན་དང་། བ་དན་བསྒྲེངས་པ་མཐོང་བ་དང་། རྒྱལ་བ་དང་། བཀྲ་ཤིས་པར་གྱུར་ཅིག་པའི་སྐད་སྙན་པ་ཐོས་པ་དང་། རྫ་རྔ་དང་། རྔ་བོ་ཆེ་དང་། དུང་དང་།
བསོད་ནམས་དང་ལྡན་པའི་ལོངས་སྤྱོད་ཀྱི་སྒྲ་རྣམས་སྙན་པ་ཐོས་པ་དང་། རིག་བྱེད་འདོན་པའི་སྒྲ་དང་། བདེ་བའམ་མཐུན་པའི་རླུང་གིས་གཡོན་ལོགས་ནས་གཡས་སུ་བསྐོར་བ་དང་། མདོར་ན་སྨན་པ་ལམ་དུ་འགྲོ་བ་དང་། ནད་པའི་ཁྱིམ་དུ་ཕྱིན་པའི་ཚེ་གོང་དུ་བསྟན་
པ་དེ་དག་གི་སྒྲ་ཐོས་པ་དང་། མཐོང་བ་དང་། རིག་པར་བྱེད་པ་ན་ལས་རྩོམ་པ་ངེས་པར་འགྲུབ་པར་འགྱུར་བར་སྟོན་ཏོ། །དེ་ལྟར་འཕྲིན་པ་དང་དགེ་བ་དང་མི་དགེ་བའི་མཚན་ཉིད་བཤད་ནས། ད་ནི་རྨི་ལམ་གྱི་མཚན་མའི་འཆི་ལྟས་བཤད་པར་བྱ་སྟེ། སྐྱེས་བུ་གང་གི་རྨི་ལམ་གྱི་ནང་དུ་ཤི་
བའི་མི་དང་ཆང་ལྷན་ཅིག་འཐུངས་ནས་ཁྱིས་དྲུད་པར་རྨིས་ན་དེ་ནི་འཆི་བདག་རིམས་ཀྱི་གཟུགས་ཅན་གྱིས་མྱུར་དུ་ཁྱེར་བར་བྱེད་པ་ཡིན་ནོ། །མེ་ཏོག་གི་ཕྲེང་བ་དམར་པོས་ལུས་བརྒྱན་པ་དང་། ལུས་དམར་པོར་མཐོང་བ་དང་། གོས་དམར་པོ་གྱོན་པ་དང་། བུད་མེད་རྒོད་བག་ཅན་
གྱིས་ཁྱེར་བར་རྨིས་ན། དེ་ནི་འཆི་བདག་ཁྲག་མཁྲིས་ཀྱི་གཟུགས་ཅན་གྱིས་ཁྱེར་བ་ཡིན་ནོ། །མ་ཧེ་དང་། རྟ་དང་། ཕག་དང་། རྔ་མོ་དང་། བོང་བུ་རྣམས་ལ་བདག་ཉིད་ཞོན་ཏེ། ལྷོ་ཕྱོགས་སུ་འགྲོ་བར་རྨི་ན་གཅོང་ཆེན་པོའི་གཟུགས་ཅན་གྱི་འཆི་བདག་གིས་ཟིན་པ་ཡིན་ནོ། །