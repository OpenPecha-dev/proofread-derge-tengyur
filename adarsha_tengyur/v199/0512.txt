ལན་བརྒྱར་བཀྲུས་པའི་མར་དང་ལྡེ་གུར་བྱས་པའམ། ཡང་ན་པདྨའི་ཚོགས་མར་དང་སྦྱར་བ་གོང་མ་ལྟར་བྱས་པས་བྱུག་པ་བྱའོ། །ཡང་ན་པདྨ་སྐྱེས་པའི་འདམ་བག་གྲང་མོའམ། ཡང་ན་མུ་ཏིག་དང་། དུང་དང་། བྱི་རུ་དང་། ཉ་ཕྱིས་དང་། བཙག་ཡུག་སྣམ་དང་། འདི་
རྣམས་གང་ཡང་རུང་བ་བཏགས་པས་བྱུག་གོ །བད་ཀན་ལས་གྱུར་པའི་མེ་དབལ་ལ་ནི་འབྲས་བུ་གསུམ་དང་། ཤུག་པ་དང་། པུ་ཤེལ་ཙེ་དང་། བཙོད་དང་། ཀ་ར་བཱི་ར་དང་། འདམ་བུའི་རྩ་བ་དང་། ཨ་ནན་དའི་རྩ་བ་དང་། འདི་རྣམས་ཀྱི་ལྡེ་གུས་བསྐུས་ན་ཕན་ནོ། །
ཡང་ན་ད་བ་དང་། ལོ་མ་བདུན་པ་དང་། སེང་ལྡེང་དང་། ཐང་ཤིང་དང་། ཀུ་སྨན་ད་ཀ་དང་། གླ་སྒང་དང་། དོང་ག་འདི་རྣམས་ཀྱི་ལྡེ་གུ་འམ། ཡང་ན་བར་ནའི་སྡེ་ཚན་གྱི་ལྡེ་གུས་བསྐུའོ། །ཡང་ན་དོང་གའི་ལོ་མ་དང་། སླེ་སྨན་ཏ་ཀའི་ཤུན་པ་དང་། ཨིནྡྲ་བ་རུ་ནའི་
ལོ་མ་དང་། ཀ་ཀ་ཧྭ་དང་། ཤི་རི་ཤའི་མེ་ཏོག་དང་། འདི་རྣམས་ཀྱི་ལྡེ་གུས་བྱུག་གོ། །གོང་དུ་སྨོས་པའི་བྱུག་པ་སྦྱོར་བ་སྨན་ཤ་ཏ་པུཥྤ་ལ་སོགས་པ་དེ་དག་ཉིད་ཀྱིས་སོ་སོའི་ནད་གཞི་བཞིན་དུ་བྱུགས་པ་དང་། བསྐུ་བྱུག་དང་། སྨན་མར་དང་། ཕྱེ་མ་རྣམས་ཀྱང་དེ་ལས་བྱའོ། །
གང་ཡང་རླུང་ཤས་ཆེ་བ་ལ་ནི་སྨན་མར་ཤས་ཆེར་གཏང་ངོ་། །བད་ཀན་གྱི་གནས་སུ་མེ་དབལ་མ་ཞུ་བ་དང་བཅས་པ་ལ་ནི་དྲོ་བ་དང་། རྩུབ་པ་ཆེར་སྦྱར་རོ། །མཁྲིས་པའི་གནས་སུ་ཞུགས་པ་ལ་ནི་བསིལ་བ་དང་མར་དང་ལྡན་པར་སྦྱར་རོ། །ཤིན་ཏུ་བསིལ་བག་དང་ལྡན་པའི་
ཤིང་མངར་དང་སྦྱར་བས་བྱུགས་ཏེ། རས་སྲབ་མོས་ཕྱི་རོལ་ནས་དཀྲིས་ལ་དེ་ལྟར་ཡང་དང་ཡང་དུ་བརྗེ་ཞིང་ལན་མང་དུ་བྱའོ། །གལ་ཏེ་བར་བར་དུ་ཐག་ཁྱེར་ན་ནི་ནུས་པ་ཆུང་བར་འགྱུར་རོ། །ལྡན་པའི་ནད་ལ་ནི་གང་གི་སྦྱོར་བ་གཉིས་གཉིས་བསྲེས་ཏེ་བཏང་ན་ཕན་པའི་
མཆོག་ཡིན་ནོ། །དེ་དང་འདྲ་བའི་མེ་དབལ་ལ་ནི་མར་ལན་བརྒྱར་བཀྲུས་པའི་མར་ཉི་ཚེས་བསྐུ་བར་བྱའོ། །ཡང་ན་མར་གྱི་སྙིང་ཁུའམ། ཤིང་མངར་བསྐོལ་བའི་ཁུ་བའམ། ཁ་ར་དཀར་པོ་བསྐོལ་པའི་ཆུའམ། པདྨ་འམ། ཨུཏྤ་ལའི་ཆུའམ། འོ་མ་འམ།