དེ་ཕན་ཆད་ནི་ཅི་བདེར་སྤྱད་དོ། །ཐོག་མ་བུ་བཙས་ནས་ཉམས་བརྟས་ཏེ། ཕྱི་མ་ཟླ་མཚན་བྱུང་ནས་སྐྱེས་བུ་བཙས་ཞེས་བྱ་བའི་མིང་མེད་པ་བཞིན་ནོ། །ལུས་ཀྱི་གནས་ལས་ལེའུ་དང་པོ་རྫོགས་སོ།། །།དེ་ནས་བྱིས་པ་རུམ་དུ་ཆགས་པའི་ནད་ཀྱི་བྱེ་བྲག་
བསྟན་པའི་ལེའུ་གཉིས་པ་བཤད་པར་བྱའོ། །དེ་ལ་བྱིས་པ་རུམ་དུ་ཆགས་པའི་བུད་མེད་དེས་སྤྱད་པར་མི་འོས་པའི་དངོས་པོ་ཉལ་པོ་དང་རྩོལ་བ་ལ་སོགས་བསྟེན་པ་ལས་བྱུང་བའམ། ཡང་ན་ནད་གཞི་འཁྲུགས་པའི་དབང་གིས་མོ་མཚན་ནས་ཁྲག་མང་པོ་བྱུང་
སྟེ། དེ་ཡང་ཆུ་སོ་དང་། རྩིབ་ལོགས་དང་། རྐེད་པ་དང་། མོ་མཚན་གྱི་སྒོར་ཟུག་གཟེར་བྱེད་ན། དེ་ལ་ནི་ལུས་ཕྱི་ནང་གཉིས་ཀ་ནས་སྣུམ་པ་དང་། བསིལ་བའི་བཟའ་བ་དང་། བཏུང་བ་དང་། བསྐུ་བ་དང་། བླུགས་པའི་གསོ་བ་སྦྱར་བར་བྱ་སྟེ། དེ་ཡང་པུ་
ཤེལ་ཙེ་དང་། པདྨ་དང་། ཙནྡན་དང་། ཤིང་འོ་མ་ཅན་གྱི་ཤུན་པ་དང་། འདི་རྣམས་ཀྱི་ཕྱེ་མ་མར་དང་ལྡེ་གུར་བྱས་པས་རས་ལ་བསྐུས་ཏེ། རས་བསྒྲིལ་ལ་ཐམ་བུ་ཐབས་སུ་བྱས་པས། མཚན་གྱི་སྒོ་ནས་བཙངས་ལ་གཞག་གོ། །མར་ཆུ་ནང་དུ་ལན་བརྒྱ་ཙམ་མཉེས་
པས་ལུས་བསྐུའོ། །ཡང་ན་གོང་གི་ཨུ་ཤི་ར་ལ་སོགས་པའི་ཕྱེ་མ་ཆུ་དང་སྦྱར་བའི་ནང་དུ་ལུས་གཞུག་གོ། །ཀ་ར་དཀར་པོ་དང་། སྦྲང་རྩི་དང་། ཀུ་མུ་ད་དང་། ཨུཏྤལ་དང་། པདྨ་གེ་སར་སྦྱར་བའི་ལྡེ་གུ་སྦྱིན་ནོ། །ཤྲི་ཀ་ཊ་ཀ་དང་། ཀ་ཤེ་རུ་ཀ་མར་དང་། འོ་མ་དང་སྦྱར་
བའི་བཟའ་བ་སྦྱིན་ནོ། །ཡང་ན་པྲི་ཡང་ཀུ་དང་། ཨུཏྤ་ལའི་རྩ་བ་དང་། ཨུ་དུམྦཱ་ར་གཞོན་ནུ་འདི་རྣམས་ཕྱེ་མར་བྱས་ཏེ། འོ་མ་དང་། བཏུང་བ་འམ། ཡང་ན་འོ་མ་དང་བསྐོལ་བའི་ཁུ་བ་བླུད་དོ། །ཡང་ན་འབྲས་སཱ་ལུའི་རྩ་བ་དང་། ཀ་ཀོ་ལ་དང་། བ་ལ་རྣམ་གཉིས་དང་།
ཤིང་མངར་དང་། བུ་རམ་ཤིང་འདི་རྣམས་ཆུ་དང་འོ་མ་དང་བསྐོལ་ལ། ཆུ་ནི་དུ་འོ་མ་ལུས་པ་དང་། སྦྲང་རྩི་དང་། ཤ་ཁ་རས་བཏབ་ལ་སྦྱིན་ནོ། །ཡང་ན་ཐང་ལ་གནས་པའི་སྲོག་ཆགས་ཀྱི་ཤ་བསིལ་བའི་ཁུ་བའི་ནང་དུ་སྦྲང་རྩི་དང་། ཤ་ཁ་རས་བཏབ་པ་བླུད་དོ། །གཞན་