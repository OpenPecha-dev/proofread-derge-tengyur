དཀའ་བ་དང་། འགགས་པ་དང་། ཚེར་མ་གཤིབས་པ་ལྟར་འདུག་པ་དང་། ལྕེ་འབྱིན་པར་དཀའ་བ་དེ་ནི་ཁའི་ནད་སྨིན་པ་ཞེས་བྱའོ། །གཞང་འབྲུམ་དང་། སྐྲན་དང་། བད་ཀན་རྣམས་ཀྱིས་སྨད་ཀྱི་རླུང་རང་གི་གནས་ནས་ཉམས་པར་བྱས་ནས་སྟོད་དུ་འབྱུང་སྟེ། ཁ་དྲི་མི་ཞིམ་པར་བྱེད་
པ་ནི་ཨུར་དྷ་གྷུ་ད་ཞེས་བྱའོ། །མཁྲིས་པ་ལས་གྱུར་པའི་ཁའི་ནད་ནི་སྨིན་པ་དང་། ཚ་འུར་འུར་པོ་དང་། དབུགས་གྲང་མོ་རྔུབ་འདོད་པ་དང་། ཁ་བྲོ་བ་དང་། སྣད་པ་རྨའི་སྟེང་དུ་ཐལ་སྨན་བླུགས་པ་སྙམ་སེམས་པ་ཡིན་ནོ། །ཁྲག་ལས་གྱུར་པའི་ཁ་ནད་ཀྱང་དེ་དང་འདྲ་བར་
བལྟའོ། །བད་ཀན་ལས་གྱུར་པའི་ཁའི་ནད་ནི་ཁ་མངར་བ་དང་། གཡའ་བ་དང་། རྨ་འབྱིལ་བག་ཅན་དུ་ཡང་འདུག་པ་ཡིན་ནོ། །ཡང་བད་ཀན་ལས་གྱུར་པའི་འབྲུམ་བུ་མཁུར་ཚོས་ཀྱི་ནང་དུ་བརྟེན་ཏེ་འབྱུང་བ་མདོག་གནག་ཅིང་སྐྱ་བ་སྐྱེས་ཏེ་བདར་ཞིང་བཅད་དེ་མཉེས་པ་ལ་སོགས་
པ་བྱས་ན་ནི་ཕྱིར་ཞིང་ཐུ་བར་བྱེད་དོ། །ནད་གཞི་འདུས་པ་ལས་ཁྲག་དང་བཅས་པའི་ཁ་ནད་སྨིན་པ་ནི་ནད་གཞི་ཀུན་གྱི་མཚན་མ་དང་ལྡན་པ་ཡིན་ནོ། །སོ་ཤིང་ལ་སོགས་པས་ཁའི་ནང་མ་རུངས་པར་བྱས་ཏེ་རྣག་འཛག་པར་གྱུར་ན་ནི་ཁ་ནད་རྣག་འཛག་པར་འགྱུར་བ་ཞེས་བྱ་སྟེ།
དེ་ལྟར་ཁ་ནད་རྣམ་པ་བརྒྱད་དུ་བཤད་པ་ཡིན་ནོ། །མཆུ་དང་མཁུར་ཚོས་དང་། སོ་དང་། སོའི་རྩ་བ་དང་། ལྕེ་དང་། རྐན་དང་། མགུལ་པ་དང་། ཁ་དང་འདི་རྣམས་ཀུན་ལ་སྤྱིར་ནད་བདུན་ཅུ་རྩ་ལྔར་བཤད་དེ། དེ་ཡང་བཅུ་གཅིག་དང་། གཅིག་དང་། བཅུ་དང་། བཅུ་
གསུམ་དང་། དྲུག་དང་། བརྒྱད་དང་། བཅོ་བརྒྱད་དང་། བརྒྱད་དེ་མཆུ་ལ་སོགས་པའི་ནད་དང་གོ་རིམས་བཞིན་དུ་སྦྱར་རོ། །སོའི་ནད་ཀ་ར་ལ་དང་། ཤ་དང་ཁྲག་ལས་སྐྱེས་པའི་མཆུ་ནད་དང་། མཆུའི་འབྲུམ་བུ་དང་། འབྲུམ་བུ་སྐམ་པོ་དང་། རུས་སྦལ་གྱི་
རྒྱབ་འདྲ་བའི་ནད་དང་། ཤ་ལུ་ཀ་དང་། ཁོང་སྟོང་དང་། ཁོང་སྟོང་ཆེན་པོ་རྣམས་གསོར་མི་རུང་ངོ་། །སྐད་ཉམས་པ་དང་། ཨུར་དྷ་གུ་ད་དང་། སྔོ་བསངས་དང་། ཤག་ཏག་གྷི་ནི་དང་། གདུ་བུ་ལྟ་བུ་དང་། རྨ་འཁྱིལ་པ་ལྟ་བུའི་ནད་དང་། འདུས་པ་ལས་གྱུར་པ་དང་།