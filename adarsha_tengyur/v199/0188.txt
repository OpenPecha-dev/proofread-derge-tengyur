རྨི་ལམ་བཟང་པོ་རྨིས་ན་རྨི་ལམ་གཞན་གྱིས་བར་མི་ཆོད་པར་བྱ་བའི་ཕྱིར། གཉིད་ལོག་པར་མི་བྱ་སྟེ་འབེལ་བའི་གཏམ་བྱའོ། །གལ་ཏེ་སྡིག་པའི་རྨི་ལམ་རྨི་ན་ནི་ཞི་བའི་སྦྱིན་སྲེག་དང་། སྦྱིན་པ་དང་། བཟླས་བརྗོད་དང་། བསྒོམ་པ་དང་། བཀྲ་ཤིས་མང་པོ་ཡང་
བྱའོ། །ཅི་སྟེ་མི་དགེ་བ་རྨི་ལམ་གྱི་ནང་དུ་མཐོང་ན། དེ་ཞི་བར་བྱ་བའི་ཕྱིར་ཡང་གཉིད་ལོག་པར་བྱ་སྟེ། རྨི་ལམ་བཟང་པོ་ཕྱིས་བྱུང་ན་སྔ་མ་དོན་མེད་པ་ཡིན་ནོ། །གཞན་ཡང་འོག་ནས་འབྱུང་བ་འདི་དག་རྨི་ན་ཚེ་རིང་བ་ལ་སོགས་པའི་ཡོན་ཏན་འབྱུང་སྟེ། དེ་ཡང་ལྷ་དང་།
བྲམ་ཟེ་དང་། ཁྱུ་མཆོག་དང་། གྲོགས་པོ་གསོན་པོ་དང་། རྒྱལ་པོ་དང་། སྐྱེས་བུ་དམ་པ་དང་། སྙན་པར་གྲགས་པའི་མི་དང་། མེ་འབར་བ་དང་། གྲུབ་པ་དང་། མཚོ་ཤིན་ཏུ་དངས་པ་དང་། ཁྱེའུ་དང་། བུ་མོ་ལུས་མདོག་དཀར་ལ་ཅུང་ཟད་དམར་བ་དང་། གོས་
དཀར་ལ་ཤིན་ཏུ་འཚེར་བ་དང་། མིའི་ཤ་ཟ་བ་དང་། ལུས་ལ་མེ་འབར་བ་དང་། ལུས་ཐམས་ཅད་ཁྲག་གིས་བྱུགས་པར་རྨིས་པ་དང་། མདོར་ན་རྨི་ལྟས་ཀྱི་མཚན་མ་བཟང་པོ་དེ་དག་མཐོང་ན། ཚེ་རིང་བ་དང་། ནད་ཉུང་བར་འགྱུར་རོ། །གཞན་དུ་ན་གདུགས་དང་།
མེ་ལོང་དང་། དུག་དང་། ཤ་རློན་པ་དང་། སྣ་མའི་མེ་ཏོག་དཀར་པོ་དང་། གོས་དང་། མི་གཙང་བས་ལུས་བྱུགས་པའི་མི་དང་། ཤིང་ཏོག་ཨ་མྲ་ལ་སོགས་པའི་འབྲས་བུ་རྙེད་པར་རྨིས་ན་མཆོག་ཏུ་བཟང་བ་ཡིན་ནོ། །རི་མཐོན་པོ་དང་། ཁང་བཟངས་ཀྱི་སྟེང་དང་། ཤིང་
འབྲས་བུ་ཅན་དང་འདི་རྣམས་ལ་འཛེག་པ་དང་། སེང་གེ་དང་། མི་དང་། གླང་པོ་ཆེ་དང་། རྟའམ་བ་ལང་གིས་དྲངས་པའི་ཤིང་རྟ་དང་། འདི་དག་ལ་ཞོན་པར་རྨིས་ན་དེ་ནི་བདེ་བ་སྦྱིན་པར་བྱེད་དོ། །ཆུ་བོ་ཆེན་པོ་དང་། མཚོ་བྲན་དང་། རྒྱ་མཚོ་ཆེན་པོ་གང་ཡང་རུང་བ་
ཤར་ཕྱོགས་ནས་བྱང་ཕྱོགས་སུ་རྒལ་བར་རྨིས་ན་འདི་ཡང་བདེ་བ་སྐྱེད་པར་བྱེད་དོ། །རིགས་ང་ན་དང་འགྲོགས་པ་དང་། བདག་ཉིད་ཤི་བར་རྨིས་ན་ཡང་ཚེ་རིང་བ་ལ་སོགས་པའི་མཚན་མ་དགེ་བ་ཡིན་ནོ། །ལམ་ཉམ་ང་བ་ནས་འབྱུང་བ་དང་། ལྷ་རྣམས་དང་། ཕ་མ་ལ་མཆོད་