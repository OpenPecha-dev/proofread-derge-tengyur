པ་ལ་སོགས་པའི་བཟའ་བ་སྦྱར་ཏེ། དེ་ཡང་མེ་དྲོད་བསྐྱེད་པ་དང་། སྨན་པ་དང་། འཁྲུ་བ་གཅོད་པའི་སྨན་པ་ལ་ན་དང་། ཟུར་པ་དཀར་པོ་དང་། འུ་སུ་དང་། ཤིང་ཀུན་དང་། ད་ཏྲིག་དང་། བལ་པོ་སེའུ་དང་། པ་ལ་ཤ་དང་། སྤ་མའི་འབྲས་བུ་དང་། ཟི་
ར་དང་། ལ་ལ་ཕུད་དང་། བི་དྷ་ལྕེ་མྱང་ཚ་དང་། རྩ་བ་ཆུང་ངུ་ལྔ་དང་། པ་ཐ་དང་། འདི་རྣམས་བཟའ་བ་དང་བཏུང་བ་དང་ཅི་རིགས་པར་སྦྱར་ཏེ་བཟའོ། །བད་ཀན་དང་མཁྲིས་པ་ཤས་ཆེ་བའི་འཁྲུ་བ་ལ་ནི་ས་ལ་པརྞི་དང་། བ་ལ་དང་། བིལ་བ་དང་། ཀྲྀཥྞ་
པརྞི་དང་། འདི་རྣམས་ལས་གཞི་བླངས་པའི་ཐུག་པའི་ནང་དུ་སེའུ་འབྲུ་སྐྱུར་པོ་བཏབ་སྟེ་བླུད་ན་ཕན་ནོ། །འཁྲུ་བ་འགགས་པ་ལ་ནི་ཨ་རུ་ར་དང་། པི་པི་ལིང་དང་། པི་པི་ལིང་གི་རྩ་བ་དང་། བིལ་བ་དང་། དེ་དག་ལས་གཞི་བླངས་པའི་ཐུག་པ་བླུད་ན་རླུང་བདེ་བར་
འབྱུང་ངོ་། །ནད་གཞི་མང་པོ་འཁྲུགས་ཏེ་འཁྲུ་བ་འགགས་པ་དང་། མེའི་དྲོད་ཆེ་བ་ལ་ནི་པི་པི་ལིང་དང་། བྱི་དང་ག་དང་། འབྲས་བུ་གསུམ་དང་། འདི་རྣམས་བསྐོལ་བའི་བཀྲུ་སྨན་གཏང་ངོ་། །དེ་ལྟར་ཁྲུས་བྱས་པའི་འོག་ཏུ་རླུང་འཇོམས་པ་དང་།
མེའི་དྲོད་སྐྱེད་པའི་སྨན་ཚ་བ་ལྔ་ལ་སོགས་པ་དང་སྦྱར་བའི་ཐུག་པ་བླུད་དོ། །མ་ཞུ་བའི་འཁྲུ་བ་སྨིན་ནས་མེའི་དྲོད་སྐྱེད་དེ། ཞུ་བར་འཁྲུ་ལ་དེ་ཡང་དང་ཡང་དུ་ཉུང་ངུ་ཉུང་ངུར་འབྱུང་ཞིང་མཁྲེགས་པ་དང་། དབུ་བ་དང་། བེའུ་སྣབས་དང་། དྲི་མ་དང་ནད་དང་བཅས་
པར་འབྱུང་བའམ། ཡང་ན་ཕྱི་ས་བཙིར་ཡང་མི་འབྱུང་བ་ལ་ནི་ཞོ་དང་། འོ་མ་དང་། མར་དང་། བཅའ་སྒ་དང་བུ་རམ་དང་སྦྱར་བ་བཏུང་ངོ་། །ཡང་ན་རྒྱ་ཤུག་གི་འབྲས་བུ་སྦངས་པ་བུ་རམ་དང་ཏིལ་མར་དུ་བཅས་པ་བཟའོ། །འཁྲུ་བ་འབྱུང་དཀའ་སྟེ་འགགས་
པ་ལ་ནི་རྒྱ་སྣེའུའི་ཚོད་མ་ལ་སོགས་པ་དང་། དེ་བཞིན་དུ་ཤ་ཁུ་མར་མང་པོ་དང་སྦྱར་བའི་ནང་དུ་ཞོ་དང་སེའུ་ལ་སོགས་པ་སྦྱར་བའམ་ཡང་ན་མ་ཤ་དང་། མོན་སྲན་སྡེའུ་དང་། ཏིལ་མར་དང་ལེགས་པར་སྦྱར་བ་གང་ཡང་རུང་བ་དང་། འབྲས་ཆན་དུ་བྱས་པ་བཟའོ། །