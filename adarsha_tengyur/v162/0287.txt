གནོད་པར་མི་འགྱུར་བར་ཞེས་བྱ་བའི་ཐ་ཚིག་གོ། །སོགས་པ་ཞེས་བྱ་བའི་སྒྲས་ནི་ལུས་ཀྱི་ཐིག་རིང་བྱ་བ་དང་། ངག་གིས་ཁབ་ཕྲེང་འོན་ཅིག །གཟར་ཐག་འོན་ཅིག །སིལ་བྱེད་འོན་ཅིག་ཅེས་བྱ་བ་ལ་སོགས་པ་བསྡུའོ། །རྫི་ཕྱོགས་
ནས་རྡུལ་གྱི་བུམ་པ་དང་ཐལ་བའི་གྱོ་མོ་ཡང་ངོ་ཞེས་བྱ་བ་ལ་ཡང་ངོ་ཞེས་བྱ་བའི་སྒྲ་ལས་འཕང་ངོ་ཞེས་བྱ་བར་སྦྱར་རོ། །རྫི་ཕྱོགས་ནས་ཞེས་བྱ་བའི་ཚིག་ནི་རྡུལ་དང་ཐལ་བས་ཕོག་པར་བྱ་བའི་ཕྱིར་འདི་བརྩམས་པ་ཡིན་གྱི། གཞན་དུ་ན་མདོ་སྔ་མ་ལ་སོགས་པ་སྨོས་པས་
བསྡུས་ཟིན་པས་བརྩམས་པ་འདི་དོན་མེད་པར་འགྱུར་རོ། །རྡུལ་གྱིས་བཀང་བའི་བུམ་པ་ནི། རྡུལ་གྱི་བུམ་པའོ། །དེ་བཞིན་དུ་ཐལ་བས་བཀང་བའི་གྱོ་མོ་ནི་ཐལ་བའི་གྱོ་མོ་སྟེ་བར་གྱི་ཚིག་མི་མངོན་པར་བསྡུ་བར་བྱ་སྟེ། དཔེར་ན་མར་གྱི་བུམ་པ་བཞིན་ནོ། །འདི་དག་ནི་
མཚོན་པའི་ཕྱིར་ཏེ། རྡུལ་འབྱུང་བའི་རྫས་གཞན་དག་ཀྱང་དེ་བཞིན་ནོ། །འུར་རྡོ་བཅང་བར་བྱའོ་ཞེས་བྱ་བ་ཡང་རྐུན་པོ་སྤ་བཀོང་བའི་ཕྱིར་ཞེས་བྱ་བར་སྦྱར་རོ། །བཅང་བར་བྱའོ་ཞེས་སྨོས་པ་ལས་ན་བོང་བ་ལ་སོགས་པ་བཅུག་སྟེ་མ་ཕོག་པར་འཕང་ངོ་ཞེས་བྱ་བ་ནི། མ་བསྟན་
པར་ཡང་བྱ་བར་ཤེས་པར་བྱའོ། །དགེ་སློང་ངལ་བ་མི་དབུལ་ལོ་ཞེས་བྱ་བ་ནི་ཚིག་གཉིས་སྨོས་པའི་ཕྱིར་དགེ་སློང་མ་ཡིན་པ་ཕུལ་བ་དང་། ངལ་བ་མ་ཡིན་པ་ཕུལ་བ་ཡང་ཉེས་བྱས་ཕྲ་མོར་རིག་པར་བྱའོ། །དེའི་གྲོགས་བྱའོ་ཞེས་བྱ་བ་ནི་དགེ་སློང་ངལ་བ་དེའི་གྲོགས་བྱ་བའོ། །
འདིར་དགེ་སློང་ཞེས་སྨོས་པ་ནི་མཚོན་པ་སྟེ། ཆོས་འདི་པ་ཐམས་ཅད་ཀྱིའོ། །གྲོགས་ཇི་ལྟ་བུ་ཞེ་ན། དེའི་ཕྱིར་ངལ་སོར་གཞུག་གོ་ཞེས་བྱ་བ་སྨྲས་ཏེ། དེ་ཞེས་བྱ་བར་སྦྱར་རོ། །སྣོད་སྤྱད་བླང་བར་བྱའོ་ཞེས་བྱ་བ་ནི། དགེ་སློང་ངལ་བ་དེ་ལས་སྣོད་སྤྱད་ལུས་ལ་ཁྱེར་
བ་དག་ལ་བླང་བར་བྱའོ། །གལ་ཏེ་ལྷན་ཅིག་ཏུ་གནས་སུ་ཕྱིན་པར་མི་ནུས་ལ། ཟན་དང་སྐོམ་གྱི་དུས་སུ་མ་ཡིན་ན་ནི། ལྷུང་བཟེད་བཀྲུ་བ་དང་བྱུག་རིས་གཞག་པ་དང་བྱིན་ལེན་དང་བརྟག་པར་བྱའོ་ཞེས་བྱ་བ་ནི། གལ་ཏེ་དགེ་སློང་ངལ་བ་དེ་གྲོགས་དང་ལྷན་ཅིག་ཏུ་གནས་སུ་