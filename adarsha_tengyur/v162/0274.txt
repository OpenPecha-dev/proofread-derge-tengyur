བྱས་ཏེ་བསྲེལ་ཞིང་བཅང་བར་བྱའོ་ཞེས་བྱ་བའི་ཐ་ཚིག་གོ། །དེ་ལྟར་བྱས་ཀྱང་སློང་ན་སྦྱིན་ནོ་ཞེས་བྱ་བ་ནི་མཚོན་གྱིས་གཅད་པ་དང་། ཁ་དོག་ངན་པར་བྱས་པ་དེ་ལྟར་བྱས་ཀྱང་སྔོན་བདག་པོ་གཞན་ཞིག་ན་རེ་འདི་བདག་གི་རྫས་སྔོན་གྱི་ཆོམ་རྐུན་པར་གྲགས་པས་ཁྱེར་པ་ཡིན་
པས་བདག་ལ་བྱིན་ཅིག་ཅེས་སློང་ན་དགེ་སློང་གིས་སྦྱིན་ནོ། །འདི་སྐད་བསྟན་ཏེ། དེ་གང་ལས་ཕྲོགས་པའི་བདག་པོ་དེ་གལ་ཏེ་འདི་བདག་གི་ཡིན་ནོ་ཞེས་སློང་ན་དེ་དེ་ལ་སྦྱིན་པར་བྱའོ་ཞེས་བྱ་བའི་ཐ་ཚིག་གོ། །གནད་ལ་བསྒྲེ་བར་བྱའོ་ཞེས་བྱ་བ་ལ་འདིར་གནད་ལ་
བསྒྲེ་བར་ཞེས་བྱ་བ་ནི་ཡོན་པོ་དང་གྱ་གྱུའི་རྣམ་པས་གནོད་པར་བྱ་བ་ལ་བྱ་སྟེ། དེ་སུ་ལ་ཡང་མི་བྱའོ་ཞེས་བྱ་བའི་ཐ་ཚིག་གོ། །ཚེ་དང་ལྡན་པ་སྤོང་བྱེད་ཀྱིས་བཟོད་པར་བྱ་བའི་ཕྱིར་ཁྱིམ་པ་རྣམས་ཀྱིས་འཕགས་པ་ཀུན་དགའ་བོ་ལ་ཁྱེའུ་དང་བུ་མོ་ངུ་བ་དག་སྡུད་དུ་བཅུག་སྟེ། གནོད་
པར་བྱེད་པ་གང་ཡིན་པ་ལྟ་བུ་སྟེ། དེ་ཐམས་ཅད་དུ་སྦྱར་བར་བྱ་བ་ཡིན་པར་སྣང་བས་ཐམས་ཅད་ཀྱི་དབང་དུ་བྱས་སོ། །མ་བྱིན་པར་ལེན་པ་ལ་ཡང་འདི་སྦྱར་བ་ཡོད་དེ། གནད་ལ་བསྒྲེ་བས་གཏོང་བ་དང་སྦྱིན་དུ་འཇུག་པ་ན་བརྐུས་པར་འགྱུར་བའོ། །གསང་སྔགས་དག་
གིས་གཏོང་བ་ལ་ཉེས་པ་མེད་དོ་ཞེས་བྱ་བ་ནི། རྫུ་འཕྲུལ་དང་འདྲ་བའི་ཡིད་རྣམ་པར་དག་པས། གཞན་གྱིས་ཕྲོགས་པའི་རྫས་གཏོང་བར་བྱེད་པ་ལ་ནི་ཉེས་པར་མི་འགྱུར་རོ། །བྱི་བས་ཁྱེར་བ་བདག་པོས་བླངས་པ་ལ་ཡང་ངོ་ཞེས་བྱ་བ་ནི། དགེ་སློང་ལེན་པ་པོ་གང་
ཡིན་པ་དེའི་རྫས་བྱི་བས་ཁྱེར་བ་ཕྱིར་བླངས་པ་ལ་ཡང་ཉེས་པ་མེད་དེ། འདི་བདག་གི་ཡིན་ནོ་སྙམ་པའི་བསམ་པ་དེས་ལེན་པ་ལ་ཉེས་པ་མེད་དོ། །དགེ་སློང་གཞན་གྱི་རྫས་ལ་དེའི་རྫས་སུ་ན་ཡང་ངོ་ཞེས་བྱ་བ་ནི། དགེ་སློང་གཞན་གྱི་རྫས་བྱི་བས་ཁྱེར་བར་གྱུར་པའི་རྫས་དེ་དགེ་
སློང་གཞན་གྱིས་དགེ་སློང་གཞན་གྱི་རྫས་ཡིན་གྱི། བདག་གི་རྫས་ནི་མ་ཡིན་ནོ་ཞེས་དེའི་རྫས་སུ་ལེན་པར་བྱེད་པ་དེ་ལ་ཡང་ཉེས་པ་མེད་དེ་རྐུ་སེམས་མེད་པའི་ཕྱིར་རོ། །རྔོན་པ་དག་གིས་མངོན་པར་གཙེས་པར་གྱུར་པའི་རི་དགས་གནས་ཁང་དུ་ཞུགས་པ་བླངས་པ་ལ་ཡང་ངོ་ཞེས་བྱ་