གྲོ་འཇའ་ལ་སོགས་པ་ཡང་ཆུ་གྲང་མོ་དེས་མ་གཏོར་མ་བཏབ་པར་བཏུང་བར་མི་བྱའོ། །མར་སྲུབ་པའི་ཚེ་དང་འབྲུ་མར་འཚིར་བའི་ཚེ་ན་ཡང་ཆུ་གྲང་མོས་གདབ་དགོས་མོད་ཀྱི། འོན་ཀྱང་དེའི་ཚེ་ན་བཏབ་པ་ནི་རུང་མ་བྱས་པ་ཉིད་མ་ཡིན་ཏེ། སྦྱོར་བ་དེ་ནི་མ་གྲུབ་པའི་གནས་སྐབས་ཡིན་པའི་ཕྱིར་རོ། །མར་དང་འབྲུ་མར་དག་ནི་
གྲུབ་པ་ལ་རུང་བར་བྱ་བར་བཞེད་དོ། །བུ་རམ་ཡང་མེས་བསྐོལ་བ་ན་ཆུ་གྲང་མོས་གདབ་པར་བྱ་བ་ཡིན་མོད་ཀྱི། དེའི་ཚེ་ཆུས་བཏབ་པ་དེས་རུང་བར་བྱས་པ་ཉིད་དུ་མི་ཆུད་དོ། །ཞག་བདུན་པ་ལ་ནི་མེས་རུང་བར་བྱ་བ་མི་སྲིད་དེ། འདིར་གཞུང་ནི། དེ་ནས་སྤྲེའུ་དེ་ཕྱོགས་གཅིག་ཏུ་སོང་སྟེ། སྦྲང་རྩིའི་ལྷུང་བཟེད་དེ་ཆུ་གྲང་
མོས་གཏོར་ནས་བཅོམ་ལྡན་འདས་ལ་ཕུལ་བ་དང་། བཅོམ་ལྡན་འདས་ཀྱིས་དེ་བཞེས་ཏེ་རུང་བར་བྱས་པའི་ཕྱིར་རོ་ཞེས་གསུངས་པ་ཡིན་ནོ། །དེ་ལྟ་བས་ན་ཐམས་ཅད་དུ་ཡང་ཆུ་ནི་གྲང་མོ་ཉིད་ཡིན་པར་ཁས་བླང་ངོ་། །ས་བོན་དང་སྐྱེ་བ་འཇིག་པའི་ལྟུང་བྱེད་དོ་ཞེས་བྱ་བ་དེ་བཤད་ཟིན་ཏོ།།      །།འཕྱ་བའི་ལྟུང་བྱེད་སྨྲ་བར་
འདོད་ནས། གང་ཟག་བཅུ་གཉིས་པོ་དག་བྱེད་པ་པོ་ཉིད་ཡིན་ནོ་ཞེས་བྱ་བ་སྨྲས་ཏེ། འཕྱ་བའི་ལྟུང་བྱེད་འདི་ལ་གནས་ཁང་བསྐོ་བ་ལ་སོགས་པ་གང་ཟག་བཅུ་གཉིས་པོ་དག་བྱེད་པ་པོ་དག་ཡིན་ཏེ། དེ་དག་གི་ཡུལ་ལ་འཕྱ་ན་ལྟུང་བྱེད་འབྱུང་བའི་ཕྱིར་རོ། །གང་ཟག་བཅུ་གཉིས་པོ་དག་གང་ཞེ་ན། གནས་ཁང་ཟས་ལ་
བསྐོ་བ་གཉིས། །ཐུག་པ་བག་ཆོས་འབྲིམ་པ་གཉིས། །ཕྲན་ཚེགས་འབྲིམ་པར་བྱེད་པ་དང་། །སྣོད་སྤྱད་འབྲུབ་དང་གོས་ཀྱི་གཉིས། །དབྱར་གྱི་རས་ཆེན་སྦེད་དང་འགེད། །མངག་གཞུག་པ་དང་མཛེས་ཆོས་ཏེ། །གང་ཟག་བཅུ་དང་གཉིས་པོ་དག །སྟོན་པས་ཡང་དག་བཤད་པ་ཡིན། །ཞེས་གསུངས་པ་ཡིན་ཏེ། དེ་དག་
ནི་དགེ་འདུན་གྱི་ལས་བྱེད་པ་བསྙེན་པར་རྫོགས་པའི་དཔེ་ཙམ་དུ་ཟད་ཀྱི། འདིར་ཤིང་ཏོག་འབྲིམ་པ་ལ་སོགས་པ་དག་ཀྱང་བསྡུའོ། །མ་བསྐོས་པ་དག་ཀྱང་ངོ་ཞེས་བྱ་བ་ཡང་བྱེད་པ་པོ་ཉིད་ཡིན་ནོ་ཞེས་བྱ་བར་སྦྱར་རོ། །ཀྱང་ངོ་ཞེས་བྱ་བའི་སྒྲས་ནི། བསྐོས་པས་དག་ཀྱང་བྱེད་པ་པོ་ཉིད་ཡིན་པར་བསྡུའོ། །འདི་སྐད་བསྟན་
ཏེ། གལ་ཏེ་དགེ་འདུན་གྱི་ལས་བྱེད་པའི་དགེ་སློང་བསྐོས་ཀྱང་རུང་མ་བསྐོས་ཀྱང་རུང་བ་སྟེ། དེ་ལ་འཕྱའམ་གཞོགས་འཕྱས་བྱེད་ན་ལྟུང་བྱེད་དོ། །སྦྱོར་བ་དག་བག་ཡངས་སུ་བྱས་པ་ཡང་ངོ་ཞེས་བྱ་བ་ཡང་བྱེད་པ་པོ་ཉིད་ཡིན་ནོ་ཞེས་བྱ་བར་སྦྱར་རོ། །ཡང་ངོ་ཞེས་བྱ་བའི་སྒྲ་ནི་སྔར་ཀྱང་ངོ་ཞེས་སྨོས་པའི་རྗེས་