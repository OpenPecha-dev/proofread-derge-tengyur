གི་བྱེ་བྲག་གསུམ་གྱི་གཞི་ལས་ཉེ་འཁོར་གྱི་བྱེ་བྲག་དེ་ལས། རྩིག་པས་བསྐོར་བའི་གྲོང་གི་ཉེ་འཁོར་རྣམ་གཉིས་དང་། འོབས་ཀྱིས་བསྐོར་བའི་གྲོང་གི་ཉེ་འཁོར་དང་པོ་ཤོས་ནི་རིས་སུ་ཆད་པའི་ཉེ་འཁོར་ཡིན་ནོ། །རིབ་མས་བསྐོར་བའི་གྲོང་གི་ཉེ་འཁོར་རྣམ་གཉིས་དང་། འོབས་ཀྱིས་
བསྐོར་བའི་གྲོང་གི་ཉེ་འཁོར་འོག་མ་ཤོས་ནི། བསྒྲུབ་པའི་ཉེ་འཁོར་ཡིན་ཏེ། དེ་དག་ནི་བརྩམ་དུ་རུང་བ་ཉིད་ཀྱིས་གནས་ཀྱི་ཁོངས་སུ་གཏོགས་པ་ཞེས་བྱ་བའི་ཉེ་འཁོར་རོ། །ད་ནི་ཉེ་བར་སྤྱོད་པ་ཉིད་ཀྱིས་གནས་དང་ཉེ་བར་གྱུར་པའི་ཉེ་འཁོར་བརྗོད་པར་བྱ་སྟེ། གནས་དེའི་འཕྲལ་གྱི་བྱ་བ་
དང་། འགྲོ་བ་དང་། འདུག་པ་དང་། རྡུལ་དག་གིས་དེར་གཏོགས་པ་ཁྱབ་པའོ་ཞེས་བྱ་བ་ནི། གནས་གང་དུ་ཉེ་འཁོར་རྣམ་པར་འཇོག་པའི་གནས་དེའི་འཕྲལ་གྱི་བྱ་བ་དང་། འགྲོ་བ་དང་། འདུག་པ་དང་། རྡུལ་གང་དག་ཡིན་པའི་གནས་དེའི་འཕྲལ་གྱི་བྱ་བ་དང་། འགྲོ་བ་དང་། འདུག་པ་
དང་། རྡུལ་དེ་དག་གིས་དེར་གཏོགས་པ་ཞེས་བྱ་བ་གནས་དེའི་ཕྱོགས་ཇི་ཙམ་ཡོད་པ་ཁྱབ་པ་ཞེས་བྱ་བ་ཆུབ་པར་གྱུར་པ་སྟེ། དེ་ནི་ཉེ་བར་སྤྱོད་པ་ཉིད་ཀྱིས་གནས་དང་ཉེ་བར་གྱུར་པའི་ཉེ་འཁོར་ཡིན་པར་རིག་པར་བྱའོ། །མདོ་འདི་ནི་ལུང་ལས། ཁྱིམ་ལ་སོགས་པ་གང་ན། དེ་དག་
འདུ་བར་བྱེད་པ་དང་། རྔོ་བར་བྱེད་པ་དང་། འཐག་པར་བྱེད་པ་དང་། ཁྱེའུ་སུས་བྱེད་པ་ལ་སོགས་པ་ནི་ཉེ་འཁོར་རོ་ཞེས་གསུངས་པ་གང་ཡིན་པ་དེ་བསྡུ་བའི་ཕྱིར་བྱས་སོ། །མཚམས་མེད་པའི་ལམ་དུ་ཐ་དད་པ་མ་ཡིན་པར་འགྲོ་བའི་མི་ལ་ནི་འདོམ་བཞི་བཅུ་རྩ་དགུའོ་ཞེས་བྱ་བ་ལ། ལམ་གང་ན་
མཚམས་མེད་པ་དེ་ནི་མཚམས་མེད་པའི་ལམ་སྟེ། མཚམས་མེད་པའི་ལམ་དེར་རོ། །ཐ་དད་པ་མ་ཡིན་པར་འགྲོ་བའི་མི་ཞེས་བྱ་བ་ནི། དགེ་སློང་ལྟུང་བ་འབྱིན་པ་པོ་ལ་ལྟོས་ནས། ལམ་ཐ་དད་པ་མ་ཡིན་པར་འགྲོ་བའི་མི་དགེ་སློང་གི་ཆོས་གོས་ཁྱེར་བ་སྟེ། དེ་ལ་ནི་འདོམ་བཞི་བཅུ་རྩ་དགུ་ཚུན་
ཆད་ཉེ་འཁོར་ཡིན་ནོ། །འདི་སྐད་བསྟན་ཏེ། ལྟུང་བ་འབྱིན་པ་པོ་ལམ་གང་དུ་འགྲོ་བའི་ལམ་དེ་ཉིད་དུ་ཆོས་གོས་ཁྱེར་བའི་མི་ཡང་གལ་ཏེ་འགྲོ་ན། དེ་ནི་འདིར་ཐ་དད་པ་མ་ཡིན་པར་འགྲོ་བའི་མི་ཡིན་ཏེ། མཚམས་མེད་པ་དགོན་པ་ལ་སོགས་པའི་ལམ་དུ་ཐ་དད་པ་མ་ཡིན་པར་འགྲོ་བའི་མི་དེ་དང་འགྲོ་བ་