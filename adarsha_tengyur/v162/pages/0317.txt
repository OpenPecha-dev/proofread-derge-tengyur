དེའི་ཚེ་ཁ་ན་མ་ཐོ་བ་དེར་འགྱུར་རོ། །གལ་ཏེ་དེའི་འགྱུར་བ་མི་འབྱུང་ན་ཉེས་པ་མེད་དེ་ལྕི་བར་གྱུར་པའི་ཕྱིར་རོ། །གཞན་གྱི་ལས་ཀྱང་ངོ་ཞེས་བྱ་བ་ནི། ཡན་ལག་གི་རྣམ་པ་ལས་འབྱིན་ན་ཉེས་པ་སྦོམ་པོའོ། །འགྱུར་བ་ཡོད་ཀྱང་རུང་མེད་ཀྱང་རུང་
སྦོམ་པོ་སྟེ། ཤིན་ཏུ་སྨད་པར་བྱ་བ་ཉིད་ཡིན་པའི་ཕྱིར་རོ། །འབྱིན་པའི་དགེ་འདུན་ལྷག་མ་ཞུ་བའི་སྐབས་སོ་ཞེས་བྱ་བ་ཁུ་བ་འབྱིན་པའི་དགེ་འདུན་ལྷག་མ་ཞུ་བའི་སྐབས་ནས་འབྱུང་བ་རྫོགས་སོ།།      །།ད་ནི་ཁུ་བ་འབྱིན་པ་འདུལ་བྱེད་ཀྱི་སྐབས་ནས་འབྱུང་
བ་བརྗོད་པར་བྱ་སྟེ། རྣམ་པར་བསྔོས་པ་ལ་སོགས་པ་དང་། རྣམ་པར་ཞིགས་པ་དང་། ཀེང་རུས་དག་དང་། མགོ་དང་། རྣ་བ་དང་། སྣ་དག་དང་། མགུལ་པ་དང་། རྩིབ་ལོགས་དང་། རྒྱབ་དང་། བྲང་དང་། གཉེར་མ་དག་དང་། སྐྲའི་གསེབ་དང་། ལག་པ་
དང་། ཕྲག་པ་དང་། དཔུང་པ་དག་དང་། དཔུང་པའི་བར་དང་། རྐེད་པ་དང་། བརླ་དང་། རྐང་པ་དང་། སྒྱིད་པ་དག་དང་། སྒྱིད་པའི་བར་དུ་འབྱིན་ན་དངོས་གཞིའོ་ཞེས་བྱ་བ་སྨྲས་ཏེ། འདི་ནི་ཕྱི་རོལ་སེམས་ཅན་དུ་བགྲང་བ་དང་། དེའི་རྣམ་པར་གནས་པ་ཞེས་སྨོས་
པ་དེ་དག་གི་སྤྲོས་པ་ཡིན་ནོ། །རྣམ་པར་བསྔོས་པ་ལ་སོགས་པ་ཞེས་བྱ་བ་ལ་སོགས་པའི་སྒྲ་ནི་རྣམ་པར་རྣགས་པ་དང་། རྣམ་པར་བམ་པ་དང་། རྣམ་པར་འབུས་གཞིགས་པ་དང་། རྣམ་པར་ཟོས་པ་དང་། རྣམ་པར་དམར་བ་རྣམས་བསྡུའོ། །རྣམ་པར་ཞིགས་
པ་ཞེས་སྨོས་པས་ནི། རྣམ་པར་འཐོར་བ་དག་བསྡུ་སྟེ། གླན་པ་དག་བོག་པ་དང་། ཡན་ལག་དག་བྲལ་བ་ནི། རྣམ་པར་ཞིགས་པ་ཞེས་བྱའོ། །དེ་ལྟར་ན་འདིར་ཚིག་གི་དོན་འདི་འབྱུང་སྟེ། རྣམ་པར་བསྔོས་པ་ལ་སོགས་པའི་ཡུལ་ལ་རེག་པར་གྱུར་པ་ན་བྱུང་བ་ནི་དངོས་གཞིར་
འགྱུར་རོ། །སྦོམ་པོ་ནི་ལ་བ་དང་། ཕྱིང་བ་དང་། དྲེའུ་རྔོག་དང་། སྔས་ནང་ཚངས་ཅན་དང་། ཁྲི་དང་ཁྲིའུ་དང་། སྟན་ནང་ཚངས་ཅན་དང་། ཁྲིའི་གསེབ་དང་། བུམ་པ་དང་། བུམ་བུ་དང་། བུམ་པའི་བར་དང་། བྱ་མ་བུམ་དང་། ཆོལ་ཟངས་དང་། རྡོ་བ་དང་། སྐྱང་