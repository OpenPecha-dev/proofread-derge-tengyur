དང་དགེ་སློབ་མ་ཉིད་ཀྱི་བར་སྐབས་སུ་སྤྱོད་པའི་དུས་འདི་ལོ་གཉིས་སོ་ཞེས་བྱ་བ་སྨྲས་ཏེ། དགེ་སློབ་མ་ཉིད་ཀྱི་ཚིག་གཞན་དེ་ནི་དགེ་ཚུལ་མ་ཉིད་དང་དགེ་སློང་མ་ཉིད་ཀྱི་བར་སྐབས་སུ་སྦྱིན་ནོ། །དེ་སྤྱད་པའི་དུས་ནི་ལོ་གཉིས་སོ། །ལོ་གཉིས་ལས་ལྷག་ན་ཡང་། 
དེ་ཕྱིན་ཆད་བརྟུལ་ཞུགས་དེ་ཉམས་པར་ཡང་མི་འགྱུར་ལ། དེ་ཕྱིན་ཆད་མི་བསྲུང་བར་བྱ་བ་ཡང་མ་ཡིན་ནོ། །འོན་ཀྱང་དུས་ངེས་པར་མཛད་པས། དུས་དེ་སྲིད་དུ་ངེས་པ་ཁོ་ནར་བསྲུང་བར་བྱ་བ་ཉིད་ཡིན་ཏེ། དེ་སྲིད་དུ་དེ་ཡོངས་སུ་རྫོགས་པར་མ་གྱུར་གྱི་བར་དུ་རྫོགས་པར་བསྙེན་པར་མི་བྱའོ་ཞེས་བྱ་བའི་ཐ་ཚིག་གོ། །
དེ་གཉིས་ཀྱི་བར་སྐབས་སུ་དགེ་སློང་མ་ཉིད་ཀྱིས་ཚིག་གཞན་དེ་སྦྱིན་པར་བྱའོ་ཞེས་སྨྲས་ན། དེ་གཉིས་ཀྱི་བར་སྐབས་ལ་ཡང་དུས་སུ་གྱུར་པ་རིང་ཞིག་ཡོད་པས་དུས་གང་གི་ཚེ་ན། དགེ་སློབ་མ་ཉིད་ཀྱི་སྡོམ་པ་སྐྱེ་ཞེ་ན། དེའི་ཕྱིར་རྫོགས་པར་བསྙེན་པའི་དུས་ཀྱི་དང་པོར་དེས་མ་ལོན་པའི་དང་པོ་ལ་སྐྱེའོ་ཞེས་བྱ་
བ་སྨྲས་ཏེ། རྫོགས་པར་བསྙེན་པའི་དུས་ནི། རྫོགས་པར་བསྙེན་པའི་དུས་ཏེ་དེའི་དང་པོ་རྩོམ་པ་ནི། རྫོགས་པར་བསྙེན་པའི་དུས་ཀྱི་དང་པོའོ། །དེ་ཡང་འདི་ལྟ་སྟེ། གཞོན་ནུ་མའི་ནི་ལོ་ཉི་ཤུ་ལོན་པ་ཉིད་དོ། །ཁྱིམ་སོ་བཟུང་བའི་ལོ་བཅུ་གཉིས་ལོན་པ་ཉིད་དོ། །དེ་མ་ལོན་པ་ཞེས་བྱ་བ་ནི། དགེ་
སློབ་མ་ལོ་གཉིས་སྤྱད་པའི་དུས་དེས་རྫོགས་པར་བསྙེན་པའི་དུས་ཀྱི་དང་པོར་མ་ལོན་པ་སྟེ། འདི་ལྟ་སྟེ། གཞོན་ནུ་མའི་ལོ་བཅོ་བརྒྱད་ལོན་པ་ཉིད་དོ། །ཁྱིམ་སོ་བཟུང་བ་ནི་ལོ་བཅུ་ལོན་པ་ཉིད་དོ། །ལོ་གཉིས་ཀྱི་དུས་དེས་རྫོགས་པར་བསྙེན་པའི་དུས་ཀྱི་དང་པོར་མ་ལོན་པ་ནི། རྫོགས་པར་བསྙེན་པའི་
དུས་ཀྱི་དང་པོར་དེས་མ་ལོན་པའོ། །རྫོགས་པར་བསྙེན་པའི་དུས་ཀྱི་དང་པོར་དེས་མ་ལོན་པའི་དུས་དེའི་ཡང་དང་པོ་ནི། རྫོགས་པར་བསྙེན་པའི་དུས་ཀྱི་དང་པོར་དེས་མ་ལོན་པའི་དང་པོ་སྟེ། དེས་ནི་དགེ་སློབ་མ་ཉིད་དང་པོ་སྐྱེ་བའི་དུས་ཡིན་པར་རིག་པར་བྱའོ། །དེ་ལ་དང་པོར་ཞེས་བྱ་བའི་སྒྲ་
སྔ་མས་ནི། གཞོན་ནུ་མའི་ལོ་ཉི་ཤུ་ལོན་པ་ལ་སོགས་པ་བཟུང་ངོ་། །ཁྱིམ་སོ་བཟུང་བའི་ནི་ལོ་བཅུ་གཉིས་ལོན་པ་ལ་སོགས་པ་བཟུང་ངོ་། །དང་པོ་ལ་ཞེས་བྱ་བའི་སྒྲ་གཉིས་པས་ནི། གཞོན་ནུ་མའི་ནི་ལོ་བཅོ་བརྒྱད་ལོན་པ་ལ་སོགས་པ་ཉིད་བཟུང་ངོ་། །ཁྱིམ་སོ་བཟུང་བའི་ནི་ལོ་བཅུ་