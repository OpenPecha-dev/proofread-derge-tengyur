དངོས་གཞིའི་རྣམ་པ་སྦོམ་པོ་ཡིན་པའི་ཕྱིར་རོ། །དེ་ལྟར་ན་གོ་རིམས་འདི་ལ་ནི་སྦྱོར་བ་གཉིས་ཏེ། བརྣོགས་པ་དང་བསྙོན་པའོ། །ཇི་སྟེ་སྔར་བསྙོན་པར་བྱེད་ལ་ཕྱིས་བརྣོག་པར་བྱེད་ན་ནི་དེའི་ཚེ་བསྙོན་པ་དེ་བརྣོགས་པས་བར་དུ་ཆོད་པའི་ཕྱིར་སྦྱོར་བའི་སྦྱོར་བ་
ཉིད་དེ། བསྙོན་པ་ནི་རྟོག་པའི་སྦྱོར་བ་ཡིན་པའི་ཕྱིར་རོ། །བརྣོགས་པའི་ཚེ་ན་ནི་སྦྱོར་བ་ཉིད་དེ་སྦོམ་པོའོ། །གནས་ནས་སྤགས་པའི་ཚེ་ན་ནི་བརྐུས་པ་ཉིད་དོ། །འདིར་གཞུང་ནི་དགེ་སློང་གི་ཐད་དུ་གཞན་གྱིས་གཏམས་ཏེ་གཞག་པ་དེ་ལེན་པའི་ཚེ་ན་བསྙོན་ན་ཉེས་པ་སྦོམ་པོར་འགྱུར་རོ། །
ལན་འགའ་ནི་མཐར་ཡང་འགྱུར་ཏེ། གང་གི་ཚེ་བརྣོག་པར་བྱེད་ཅིང་དངོས་པོ་ཚང་ན་ནི་མཐར་འགྱུར་རོ། །གལ་ཏེ་མ་ཚང་ན་ཉེས་པ་སྦོམ་པོར་རོ། །སྔར་བརྣོག་པར་བྱེད་ཅིང་ཕྱིས་གནས་ནས་སྤོ་བར་བྱེད་ན། བརྣོག་པའི་ཚེ་ཉིད་ན་ཉེས་པ་སྦོམ་པོར་འགྱུར་རོ། །ཇི་སྟེ་སྔར་གནས་ནས་
སྤོ་བར་བྱེད་ཅིང་ཕྱིས་བརྣོག་པར་བྱེད་ན་དངོས་པོ་ཚང་ན་མཐར་འགྱུར་རོ། །དངོས་པོ་མ་ཚང་ན་ཉེས་པ་སྦོམ་པོར་འགྱུར་རོ་ཞེས་གསུངས་པ་ཡིན་ནོ། །སྒྱིད་པ་གཅོད་པ་དང་གསོད་པ་ཞེས་བྱ་བ་འདི་གཉིས་སྔར་ཆུད་གཟན་པ་ཞེས་མདོ་ལས་སྨོས་པའི་ཁོངས་སུ་གཏོགས་པར་བསྟན་པའི་ཕྱིར། 
སྒྱིད་པ་གཅོད་པ་དང་གསོད་པ་ནི་ཆུད་གཟན་པ་ཡིན་ནོ་ཞེས་བྱ་བ་སྨྲས་ཏེ། བ་ལང་ལ་སོགས་པ་དག་གི་པུས་མོ་ལྷ་ངའི་བར་གྱི་ཐོང་རྒྱུད་ཀྱི་ཆུབ་ནི་སྒྱིད་པ་ཞེས་བྱའོ། །བ་ལང་ལ་སོགས་པ་སྲོག་དང་བྲལ་བར་བྱེད་པ་ནི་གསོད་པའོ། །དགྲ་ལ་སོགས་པའི་རྐྱེན་གྱིས་རིངས་དྲགས་པ་བྱུང་བ་ན་བ་
ལང་ལ་སོགས་པ་ཆད་པ་ལ་སོགས་པས་བདའ་བ་ལ་སོགས་པར་མ་ནུས་པ་དག་སུ་ལ་ཡང་ཕན་པར་མ་གྱུར་ཅིག་ཅེས་སྒྱིད་པ་གཅོད་པ་དང་གསོད་པར་བྱེད་པ་ནི་ཆུད་གཟན་པ་ཡིན་པར་རིག་པར་བྱ་སྟེ། དེ་ཡང་སྔར་མདོ་ལས་བདག་གིར་མ་བྱས་པར་སྦས་པ་དང་ཆུད་གཟན་པ་དང་ཟིན་པ་བཏང་བ་ལ་
སོགས་པས་བྲལ་བར་བྱེད་ན་ཡང་ངོ་ཞེས་སྨོས་པའི་ཆུད་གཟན་པ་ཞེས་བྱ་བ་དེའི་ཁོངས་སུ་འདི་གཉིས་ཀྱང་གཏོགས་པ་ཉིད་དུ་རིག་པར་བྱའོ། །དེའི་ཕྱིར་འདི་གཉིས་ནི་དངོས་པོ་ཚད་དུ་ཟིན་ན་ཡང་ཉེས་པ་སྦོམ་པོར་འགྱུར་གྱི་ཕམ་པར་ནི་མི་འགྱུར་བར་ཤེས་པར་བྱའོ། །འདིར་སྒྱིད་པ་