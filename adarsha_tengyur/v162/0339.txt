བསྙག་པའི་ཕྱིར་རོ། །རྫུ་འཕྲུལ་ཞེས་བྱ་བ་ནི་ནམ་མཁའ་ལ་འགྲོ་བ་ལ་སོགས་པའོ། །རྫུ་འཕྲུལ་གྱི་རྣམ་པར་འཕྲུལ་པ་ནི་རྫུ་འཕྲུལ་གྱི་རྣམ་པར་འཕྲུལ་པའོ། །ཆོས་དེ་གང་ལ་ཡོད་པ་དེ་ནི་རྫུ་འཕྲུལ་གྱི་རྣམ་པར་ཕྲུལ་པའི་ཆོས་ཅན་ཏེ། རྣམ་པ་དེ་ལྟ་བུའི་
ཆོས་ཅན་གྱི་བུད་མེད་དེ་ལ་རྒྱ་ལ་སོགས་པའི་དོན་གྱིས་སྨྲས་ན་སྦོམ་པོའོ། །དེ་བཞིན་དུ་ཞེས་བྱ་བ་དེས་སྦོམ་པོའོ་ཞེས་བྱ་བའི་རྗེས་བསྙག་པའི་ཕྱིར། ཐམས་ཅད་ཀྱི་དབང་དུ་བྱ་བར་རིག་པར་བྱ་སྟེ། དེའི་ཕྱིར་དེས་དབང་དུ་བྱ་བའི་ཡུལ་གཞན་ཡང་བསྟན་པའི་ཕྱིར། སྲུ་ཁོ་བོ་ལ་ནས་བྱིན་ཅིག །སྲུ་ཁྱོད་ལ་ཅི་མཐོང་བ་དེ་
བྱིན་ཅིག །སྲུ་ཁྱོད་ཀྱི་མདུན་ན་མོ་གང་ཡིན་པ་དེ་བྱིན་ཅིག །སྲུ་ཁྱོད་ཀྱི་ཡིད་དུ་འོང་བ་གང་ཡིན་པ་དེ་བྱིན་ཅིག །ཁྱོད་ཅི་ལ་དགའ་བ་བྱིན་ཅིག་ཅེས་བདག་ལ་སྨྲས་པ་ཁྱོད་ཅི་ལ་དགའ་ཞེས་ཟེར་བ་ལ་སྲུ་ཁྱོད་ལ་ཁོ་བོ་དགའོ་ཞེས་བྱ་བ་དང་། སྲུ་ཁོ་བོ་ལ་ཆུ་དང་། བཅའ་བ་དང་། ཐུག་པ་དང་བཟའ་བ་བྱིན་
ཅིག །ཁྱོད་ཉིད་དེ་དག་ཡིན་ན་ཞེས་སྨྲས་པ་དག་ལའོ་ཞེས་བྱ་བ་སྨྲས་ཏེ། ནས་ཞེས་བྱ་བའི་སྒྲ་ཡ་བ་ཞེས་བྱ་བ་དང་། འཁྲིག་པ་ལས་བྱུང་བའི་སྒྲ་ཡ་བྷ་ཞེས་བྱ་བ་ནི་ཆ་ཤས་མཐུན་པའི་སྒོ་ནས་འཁྲིག་པ་དང་ལྡན་པ་སྨྲ་བ་ཡིན་པས་སྦོམ་པོར་སྦྱར་རོ། །སྲུ་ཁྱོད་ལ་ཅི་མཐོང་བ་ཞེས་བྱ་བ་ལ་སོགས་
པ་ཐམས་ཅད་ཀྱང་ཉེ་བར་འདོགས་པའི་སྒོ་ནས་འཁྲིག་པ་དང་ལྡན་པ་སྨྲ་བ་ཡིན་པས་སྦོམ་པོར་སྦྱར་རོ། །ཁྱོད་ཅི་ལ་ཡང་དགའ་བ་བྱིན་ཅིག་ཅེས་བདག་ལ་སྨྲས་པ་ཞེས་བྱ་བ་ལ་སོགས་པའི་ད་ནི་བཤད་པ་རྣམ་པ་གཉིས་སུ་བྱེད་དེ། དགེ་སློང་ལ་ལས་བུད་མེད་ལ་ཁྱོད་ཅི་ལ་དགའ་བ་བྱིན་ཅིག་ཅེས་
སྨྲས་པ་དང་། བུད་མེད་དེས་སྨྲས་པ་ཁྱོད་ཀྱིས་བདག་ལ་སྨྲས་པ་དེ་ཁྱོད་ལ་འདྲི་བར་བྱ་སྟེ། ཁྱོད་ཅི་ལ་དགའ་ཞེས་བུད་མེད་དེ་དེ་སྐད་ཟེར་བ་ལ་དགེ་སློང་གིས་སྲུ་ཁྱོད་ལ་ཁོ་བོ་དགའོ་ཞེས་བྱ་བ་དང་གཅིག་ནི་བུད་མེད་ཀྱིས་སྨྲས་པ། བཙུན་པ་ཁྱོད་ཅི་ལ་དགའ་བ་བྱིན་ཅིག་ཅེས་བདག་ལ་ཁྱིམ་ཐབ་ཀྱིས་
དེ་སྐད་ཅེས་སྨྲས་པ་དེ་བཙུན་པས་གསུངས་ཤིག་དང་། བདག་གིས་དེ་གསོལ་ལོ་ཞེས་བུད་མེད་དེ་དགེ་སློང་ལ་ཁྱོད་ཅི་ལ་དགའ་ཞེས་ཟེར་བ་ལ་དགེ་སློང་དེས་སྲུ་ཁྱོད་ལ་ཁོ་བོ་དགའོ་ཞེས་བྱ་བ་སྨྲས་ཏེ། དེའི་བདེ་བ་ཉམས་སུ་མྱོང་བར་བྱ་བའི་འདུན་པ་ཀུན་དུ་འདོད་ཆགས་པ་དང་ལྡན་པས་དེ་སྐད་