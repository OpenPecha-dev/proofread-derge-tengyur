སྔ་མ་ལ་ནི་དབེན་པ་བརྣག་པས་འདུག་ན་ཉེས་བྱས་སུ་འགྱུར་ལ། འདི་ལ་ནི་མངོན་སུམ་དུ་བརྣག་པས་འགྲེང་ན་ཉེས་བྱས་སུ་འགྱུར་རོ། །དེའི་ཕྱིར་འདིར་དབེན་པ་སྐྱབས་ཡོད་པ་ཞེས་བྱ་བ་བསྡུས་སོ། །སྔ་མ་དང་འདི་གཉི་ག་ལ་འགྲོ་བ་དང་ཉལ་བ་གཉིས་ལ་ནི་ཉེས་པ་ཁོ་ནར་འགྱུར་
རོ། །ཅི་གནས་ཐམས་ཅད་ན་འགྲེང་བའི་དགེ་སློང་ལའམ་ཞེ་ན་དེའི་ཕྱིར། སྐྱབས་ཡོད་པར་རོ་ཞེས་བྱ་བ་སྨྲས་ཏེ། རྩིག་པའམ་སབ་མོའམ་ཡོལ་བའམ་མུན་ནག་ལ་སོགས་པའི་སྒྲིབ་པ་གང་ཡིན་པ་དེས་བསྒྲིབས་པའི་གནས་སྐྱབས་ཡོད་པར་འགྲེང་བའི་དགེ་སློང་ལའོ། །ཅི་དགོས་
པ་གང་ཡང་རུང་བས་འགྲེང་ནའམ་ཞེ་ན་དེའི་ཕྱིར། གལ་ཏེ་འཇིགས་པའི་དབང་གིས་མ་ཡིན་ནའོ་ཞེས་བྱ་བ་སྨྲས་སྟེ། གལ་ཏེ་གླང་པོ་ཆེ་ལ་སོགས་པ་འཇིགས་པའི་དབང་གིས་དེར་འགྲེང་བར་གྱུར་ན་དེའི་ཚེ་ཉེས་པ་མེད་དོ། །འདིར་གཞུང་ནི་གལ་ཏེ་འཇིགས་པར་གྱུར་ན་ལྟུང་བ་
མེད་དོ་ཞེས་གསུངས་པ་ཡིན་ནོ། །མངོན་སུམ་དུ་བརྣག་པས་འདུག་པ་ལ་ཡང་འཇིགས་པའི་དབང་གིས་ན་ལྟུང་བ་མེད་པར་སྦྱར་རོ། །ཅི་གནས་དེར་འགྲེང་བ་ཐམས་ཅད་དངོས་གཞིའི་བྱེད་པ་པོ་ཡིན་ནམ་ཞེ་ན་དེའི་ཕྱིར། ཚོར་བྱ་དག་དང་ཚོར་བྱེད་ཉིད་ཀྱིས་མ་ཚོར་ན་ཉེས་བྱས་ཀྱིའོ་ཞེས་བྱ་
བ་སྨྲས་ཏེ། ཚོར་བྱ་དག་ཅེས་བྱ་བའི་སྒྲས་ནི་སྤྲོད་པར་བྱེད་པ་གཉིས་བརྗོད་དོ། །ཚོར་བྱེད་ཅེས་བྱ་བའི་སྒྲས་ནི་ལྟུང་བ་འབྱིན་པ་བརྗོད་དོ། །དེ་ལྟར་ན་ཚོར་བྱ་གཉིས་དང་ཚོར་བྱེད་གཅིག་ནི་ཚོར་བྱ་དག་དང་ཚོར་བྱེད་དེ་དེ་དག་གི་དངོས་པོ་ནི་དེ་ཉིད་དོ། །དེ་ཉིད་ཀྱིས་མ་ཚོར་ན་ཞེས་བྱ་བ་
ནི། ཚོར་བྱ་དག་དང་ཚོར་བྱེད་ཉིད་ཀྱིས་མ་ཚོར་ན་སྟེ། གལ་ཏེ་རྩིག་པ་ལ་སོགས་པའི་སྐྱབས་དེ་དག་ཡོད་པས་དེ་ན་ཚོར་བྱ་དག་དང་ཚོར་བྱེད་ཉིད་ཀྱིས་སྒྲ་གྲགས་པ་ཙམ་ཡང་མ་ཚོར་ན་དེའི་ཚེ་དེ་ན་འགྲེང་བ་ནི་ཉེས་བྱས་ཀྱི་བྱེད་པ་པོ་ཉིད་ཡིན་ནོ། །འདི་སྐད་བསྟན་ཏེ། ཕྱོགས་
དེ་ན་འགྲེང་བའི་ལྟུང་བ་འབྱིན་པར་བྱེད་པས་ཀྱང་སྤྲོད་པར་བྱེད་པ་གཉིས་མ་ཚོར་ལ་སྤྲོད་པར་བྱེད་པ་གཉིས་ཀྱིས་ཀྱང་ཕྱོགས་དེ་ན་འགྲེང་བའི་ལྟུང་བ་འབྱིན་པར་བྱེད་པ་མ་ཚོར་ན་དེའི་ཚེ་ཕྱོགས་དེ་ན་འགྲེང་བ་ནི་ཉེས་བྱས་ཀྱི་བྱེད་པ་པོ་ཉིད་ཡིན་ནོ། །གནས་གཞན་ལ་སེམས་གཏོད་པ་ཡང་