དང་གཞན་ལ་གནོད་པ་དེ་ལྟར་འགྱུར་ཞིང་། བདག་དང་གཞན་ལ་གནོད་པ་ལྟ་ན་ནུས་སུ་ཟིན་ཀྱང་གཡོག་འཁོར་གྱི་བྱ་བ་མི་མཐུན་པ་དེ་དག་གིས་བྱ་བ་རྒྱུན་བཅད་ལ། གཡོག་འཁོར་གྱི་བྱ་བ་ཆོས་དང་ལྡན་པ་གཙུག་ལག་ཁང་དུ་ཕྲེང་བ་དགོད་པ་དང་ལོ་ལྔའི་དུས་སྟོན་ལ་སོགས་
པ་གཞན་དག་བྱ་བའི་སེམས་བསྐྱེད་ནས་བྱ་བ་དེ་ཉིད་དེས་གཡོག་འཁོར་ལ་གྲོས་གདབ་པར་བྱ་བའོ། །ཡང་ན་བསྐྱེད་ནས་ཞེས་བྱ་བ་ནི། རྣམ་པར་བཞག་ནས་སོ། །དེས་ཞེས་བྱ་བ་ནི། ཆོས་དང་ལྡན་པའི་བྱ་བ་དེས་སོ། །གྲོས་གདབ་པར་བྱའོ་ཞེས་བྱ་བ་ནི། ཁྱེད་ཀྱིས་ད་ཕྱིན་ཆད་ཆོས་དང་ལྡན་པའི་བྱ་
བ་དེ་བྱའོ་ཞེས་ཁོང་དུ་ཆུད་པར་བྱ་བའོ། །དེའི་གཞི་ལས་གཡོག་འཁོར་མི་དགའ་ཞིང་འཕོ་བ་ལྟ་ན་ཕྱིར་བསྡུ་བར་བྱའོ་ཞེས་བྱ་བ་ནི། གལ་ཏེ་ཆོས་དང་ལྡན་པའི་བྱ་བ་ལ་རྣམ་པར་གཞག་པ་དེའི་གཞི་ལས་གཡོག་འཁོར་གྱི་སེམས་མི་དགའ་ཞིང་ཡིད་མི་བདེ་བར་གྱུར་ཏམ། གཙུག་ལག་ཁང་གི་
གནས་དེ་ནས་གྲོང་གཞན་དུ་འཕོ་ཞིང་སྐྱ་བ་ལྟ་ན། གཡོག་འཁོར་དེ་ཅི་ནས་ཀྱང་མི་དགའ་བ་དང་འཕོ་བ་དེ་གཉིས་སུ་ཡང་མི་འགྱུར་ལ་བྱ་བ་མི་མཐུན་པ་དེ་ཡང་རྒྱུན་གཅོད་པར་འགྱུར་བ་དེ་ལྟར་སྦྱིན་པ་དང་སྙན་པར་སྨྲ་བ་ལ་སོགས་པས་ཕྱིར་བསྡུ་བར་བྱ་བའོ། །མི་ནུས་པ་ཉིད་ཡིན་ན་གཞན་དུ་འགྲོ་བར་
བྱའོ་ཞེས་བྱ་བ་ནི། གཡོག་འཁོར་གྱི་བྱ་བ་མི་མཐུན་པ་དེ་རྒྱུན་གཅོད་པར་མི་ནུས་པ་ཉིད་ཡིན་ན་བདག་ཉིད་གནས་གཞན་དུ་འགྲོ་བར་བྱ་བའོ། །དེའི་རྐྱེན་གྱིས་རྩོད་ཅིང་སྨྲ་བར་མི་བྱའོ་ཞེས་བྱ་བ་ནི། དགེ་སློང་དེས་གཙུག་ལག་ཁང་གཞན་དུ་འགྲོ་བར་བྱའི་བྱ་བ་མི་མཐུན་པ་རྒྱུན་གཅད་པ་དང་། 
ཆོས་དང་ལྡན་པའི་བྱ་བ་ལ་རྣམ་པར་གཞག་པ་དེའི་རྐྱེན་གྱིས་གཡོག་འཁོར་མི་དགའ་ཞིང་འཕོ་བ་ཕྱིར་བསྡུས་ཀྱང་མི་བཏུབ་ན་ཡང་རྒྱུ་དེས་གཡོག་འཁོར་དང་ལྷན་ཅིག་རྩོད་ཅིང་འཐབ་པའི་ཚིག་སྨྲ་བར་མི་བྱ་བའོ། །གལ་ཏེ་དགེ་འདུན་གྱི་ཀུན་དགའ་ར་བར་རྐུན་པོ་ལ་སོགས་པས་གནོད་པར་
བྱེད་ན་དེའི་ཚེ་ཇི་ལྟར་བྱ་ཞེ་ན། དེའི་ཕྱིར་དགེ་འདུན་གྱི་ཀུན་དགའ་ར་བར་གནོད་པ་བྱེད་ན་ཅི་ནས་ཀྱང་དེ་ཉིད་འཛིན་དུ་གཞུག་པའི་ཕྱིར་འཛིན་པ་བཏང་བ་དེ་ལྟར་བྱའོ་ཞེས་བྱ་བ་ནི། དགེ་འདུན་གྱི་ཀུན་དགའ་ར་བ་གཙུག་ལག་ཁང་དུ་རྐུན་པོ་ལ་སོགས་པས་གནོད་པ་བྱེད་པས་ཉེས་པ་བྱེད་ན།