འཇུག་པར་བྱེད་ན་ནི་དེ་ལྟ་ན་ནི་ལྟུང་བ་ཐ་དད་པར་འགྱུར་ཏེ་སྦྱོར་བ་ཐ་དད་པའི་ཕྱིར་རོ། །ཇི་སྟེ་མཚན་ཐོག་ཐག་འབྱུང་འཇུག་མེད་པར་འཇུག་ན་ནི་ལྟུང་བྱེད་གཅིག་ཏུ་འགྱུར་རོ། །གང་ནས་བརྩམས་ཏེ་སྒོར་འཇུག་པ་ལ་བཙུན་མོའི་
འཁོར་འདུག་པའི་གནས་སུ་རིག་པར་བྱ་ཞེ་ན་དེའི་ཕྱིར། དེའི་སྒོའི་གཏན་པ་དང་ཉེན་ཀོར་གཉིས་ཀྱི་མཐའ་གཉིས་ནི་དེའི་དང་པོ་ཡིན་ནོ་ཞེས་བྱ་བ་སྨྲས་ཏེ། བཙུན་མོའི་འཁོར་གྱི་གནས་དེའི་ནང་རོལ་གྱི་སྒོའི་གཏན་པ་གང་ཡིན་པ་དེ་དང་སྒོའི་གཏན་པའི་ཉེན་ཀོར་
གྱི་མཐའ་སྟེ་མུར་ཐུག་གང་དག་ཡིན་པ་དེ་གཉིས་ནི་བཙུན་མོའི་འཁོར་གྱི་གནས་དེའི་དང་པོ་ཡིན་པར་རིག་པར་བྱའོ། །འདིར་ཉེན་ཀོར་དེའང་གང་ཞེ་ན། ཕྱོགས་གང་དུ་སྒོ་གཏན་གྱི་རྩ་བ་གཏན་པ་དེ་ནས་དེའི་རྩེ་མོ་སྒོ་ལོགས་སུ་བསྟན་ཏེ་བསྙལ་བ་དང་། དེ་ཉིད་ནས་དེའི་རྩེ་མོ་
ཕྱིར་བཟློག་སྟེ་ཕུག་ལོགས་སུ་བསྙལ་བའི་སྒོའི་གཏན་པ་དེས་ཕྱོགས་ཇི་སྲིད་ཁྱབ་པ་དེ་ནི་ཉེན་ཀོར་ཡིན་པར་ཤེས་པར་བྱ་སྟེ་དེའི་མཐའ་གང་ཡིན་པ་དེ་ནི་བཙུན་མོའི་འཁོར་གྱི་དང་པོ་ཡིན་ནོ། །ཡུལ་གྱི་རྣམ་པར་དབྱེ་བ་ནི་འདི་ལྟར་ཤེས་པར་བྱ་སྟེ། གལ་ཏེ་སྒོ་མ་བཅད་ན་ནི་
ཉེན་ཀོར་གྱི་མཐའ་བཙུན་མོའི་འཁོར་གྱི་དང་པོ་ཡིན་ལ། གལ་ཏེ་སྒོ་བཅད་ན་ནི་དེའི་ཚེ་སྒོ་གཏན་གྱི་མཐའ་བཙུན་མོའི་འཁོར་གྱི་དང་པོ་ཡིན་ནོ། །རྒྱལ་པོའི་ཕོ་བྲང་དང་གྲོང་ཁྱེར་དག་ཀྱང་དེ་དང་འདྲའོ་ཞེས་བྱ་བ་ནི་ཇི་ལྟར་བཙུན་མོའི་འཁོར་འདུག་པའི་གནས་ཀྱི་དང་པོ་
དེའི་གཏན་པ་དང་ཉེན་ཀོར་གྱི་མཐའ་གཉིས་ཡིན་པ་བཞིན་དུ་རྒྱལ་པོའི་ཕོ་བྲང་དང་གྲོང་ཁྱེར་དག་གི་དང་པོ་ཡང་དེའི་སྒོའི་གཏན་པ་དང་ཉེན་ཀོར་གྱི་མཐའ་གཉིས་ཡིན་པའོ། །བཙུན་མོའི་འཁོར་ལ་གང་གི་ཚེ་སྒོ་བཙུགས་པར་རྣམ་པར་བཞག་པ་དེའི་ཚེ་ནི་སྒོའི་གཏན་པ་དང་ཉེན་
ཀོར་གྱི་མཐའ་གཉིས་དང་པོ་ཡིན་ནོ། །གང་གི་ཚེ་བཙུན་མོའི་འཁོར་འདུག་པའི་གནས་ཀྱི་སྒོ་མ་བཙུགས་པར་རྣམ་པར་གཞག་པ་དེའི་ཚེ་ནི་འོབས་ལ་སོགས་པའི་ནང་གི་ངོས་བཙུན་མོའི་འཁོར་གྱི་དང་པོ་ཡིན་ནོ། །ཞར་ལས་བྱུང་བ་རྫོགས་སོ།།      །།