གཉིས་ནི་དགེ་འདུན་ལྷག་མ་བྱེད་པ་ཡིན་ནོ། །ཅིའི་ཕྱིར་འདིའམ་འདི་མི་སྤྲད་པ། གྱོས་པོའི་གན་དུ་མི་འགྲོ་མི་བཀྲི་ཞེས་ཟེར་བ་དག་ཀྱང་ངོ་ཞེས་བྱ་བ་ལ་ཀྱང་ངོ་ཞེས་བྱ་བའི་སྒྲ་ནི་ཉེས་བྱས་ཀྱི་དབང་དུ་བྱས་པ་ཉིད་དོ་ཞེས་བྱ་བའི་རྗེས་བསྙགས་པའི་ཕྱིར་རོ། །ཅིའི་ཕྱིར་ཞེས་བྱ་བའི་སྒྲ་
ནི་ཐམས་ཅད་དང་སྦྱར་བར་བྱ་བ་ཡིན་ནོ། །འདིའམ་ཞེས་བྱ་བའི་གནས་སུ་སྐྱེས་པའི་ཡུལ་ལ་སྦྱར་བ་ཡིན་ནོ། །འདི་ཞེས་བྱ་བའི་གནས་སུ་ནི་བུད་མེད་ཀྱི་ཡུལ་ལ་སྦྱར་བ་ཡིན་པར་བལྟ་བར་བྱའོ། །མི་སྤྲད་ཅེས་བྱ་བའི་སྒྲ་ནི་གཉི་ག་དང་སྦྱར་བར་བྱ་བ་ཡིན་ཏེ། ཁྱིམ་མི་དབུབ། གནས་མི་
བཙལ་ཞེས་བྱ་བའི་ཐ་ཚིག་གོ། །གྱོས་པོའི་གན་དུ་ཞེས་བྱ་བའི་སྒྲ་ཡང་གཉི་ག་དང་སྦྱར་ཏེ། སྐྱེས་པའི་ཕ་དང་བུད་མེད་ཀྱི་ཕའི་གན་དུའོ། །མི་འགྲོ་ཞེས་བྱ་བ་ནི་སྐྱེས་པ་ཉིད་དོ། །མི་བཀྲི་ཞེས་བྱ་བ་ནི། བུད་མེད་དོ། །དེ་ལྟར་ན་འདིར་ཚིག་གི་དོན་འདི་འབྱུང་སྟེ། ཅིའི་ཕྱིར་ཁྱེའུ་འདི་མི་སྤྲད་
ཁྱིམ་མི་དབུབ། ཅིའི་ཕྱིར་བུ་མོ་འདི་མི་སྤྲད་གནས་མི་བཙལ། ཅིའི་ཕྱིར་ཁྱེའུ་འདི་གྱོས་པོའི་གན་དུ་མི་འགྲོ་བག་མ་མི་ལེན། ཅིའི་ཕྱིར་བུ་མོ་འདི་གྱོས་པོའི་གན་དུ་མི་བཀྲི་བག་མར་མི་བཏང་ཞེས་རྣམ་པ་དེ་ལྟ་བུ་དག་སྨྲ་བ་ནི་ཉེས་བྱས་ཀྱི་དབང་དུ་བྱས་པ་ཡིན་ནོ། །སྨྱན་བྱེད་པའི་དགེ་འདུན་
ལྷག་མ་རྣམ་པར་འབྱེད་པའོ་ཞེས་བྱ་བ་དེ་རྣམ་པར་འབྱེད་པའི་སྐབས་ནས་འབྱུང་བའོ། །སྨྱན་བྱེད་པའི་དགེ་འདུན་ལྷག་མ་ཞུ་བའི་སྐབས་ནས་འབྱུང་བ་བརྗོད་པར་བྱ་སྟེ། དེའི་ཕྱིར། མངལ་ན་གནས་པ་དང་། མེད་པ་དང་། ངེས་པ་དང་། མི་བསྟེན་པ་དང་། ཉོས་པ་དང་། མཐུན་པ་
དང་། བདག་གི་སྨྱན་བྱེད་པ་ནི་སྦོམ་པོའོ་ཞེས་བྱ་བ་སྨྲས་ཏེ། མངག་པ་འགྲོ་བའི་ལས་སྤྲིང་བ་ནོད་པ་དང་། ཕྲིན་ཕར་སྐྱེལ་ཚུར་སྐྱེལ་བ་ནི་སྨྱན་བྱེད་པ་སྟེ། མངལ་ན་གནས་པ་ལ་སོགས་པ་དང་། སྨྱན་བྱེད་པ་ཞེས་བྱ་བའི་སྒྲ་འདི་སོ་སོར་སྦྱར་བར་བྱ་སྟེ། མངལ་ན་གནས་པ་དག་
གི་སྨྱན་བྱེད་པ་ཞེས་བྱ་བ་ལ་སོགས་པར་སྦྱར་རོ། །མངལ་ན་གནས་པ་དང་། མེད་པ་དང་། ངེས་པ་དང་། མི་བསྟེན་པ་དང་། ཉོས་པ་དང་། མཐུན་པ་དང་། བདག་ནི་དེ་དག་ཉིད་ཡིན་ཏེ། དེ་དག་གི་སྨྱན་བྱེད་ན་སྦོམ་པོར་འགྱུར་རོ། །དེ་ལ་མངལ་ན་གནས་པ་ཞེས་བྱ་བ་ནི། ལྟོར་ཞུགས་པའི་