དང་། འབྲས་བུ་དག་ཕན་ཚུན་འབྲེལ་པར་གྱུར་པ་དེར་དགེ་སློང་གིས་རྒྱང་གྲགས་ཁོ་ར་ཁོར་ཡུག་གར་དགའ་བར་ཆོས་གོས་བཞག་སྟེ། དེར་གར་དགར་བར་སྐྱ་རེངས་འཆར་བར་བྱའོ་ཞེས་མ་མོ་ལས་གསུངས་པ་དེ་མདོ་འདིར་བསྡུས་པ་ཡིན་ཏེ། གྲོང་ཁྱེར་ཐོག་འབྲེལ་པ་ལ་སོགས་པ་
གཞན་དུ་ཡང་རུང་བའི་ཕྱིར་སྤྱིར་རྣམ་པར་གཞག་གོ། །འབྲལ་བའི་སྤང་བ་རྣམ་པར་འབྱེད་པའོ་ཞེས་བྱ་བ་དེ་རྣམ་པར་འབྱེད་པའི་སྐབས་རྫོགས་སོ།།      །།འབྲལ་བའི་སྤང་བ་ཞུ་བའི་སྐབས་ནས་འབྱུང་བ་བསྡུ་བའི་ཕྱིར། དམ་དུམ་དུ་གྱུར་པ་ལ་བྱིན་གྱིས་བརླབས་པ་མེད་པར་མི་
འགྱུར་རོ་ཞེས་བྱ་བ་སྨྲས་ཏེ། ཆོས་གོས་ལ་སོགས་པ་དམ་དུམ་དུ་གྱུར་པ་ལ་བྱིན་གྱིས་བརླབས་པ་མེད་པར་མི་འགྱུར་ཏེ། འདི་ལྟར་བྱིན་གྱིས་བརླབས་པ་ནི་རང་གི་ཉིད་ལ་བརྟེན་པ་ཡིན་པས། དམ་དུམ་དུ་གྱུར་པ་དེ་ལས། རང་གི་ཉིད་དང་འབྲལ་བར་མི་འགྱུར་བའི་ཕྱིར་རོ། །སྤང་བ་ལ་མ་
ཆགས་པ་མ་ཡིན་ནོ་ཞེས་བྱ་བ་ནི། ཆོས་གོས་ལ་སོགས་པ་སྤང་བ་ལ་བྱིན་གྱིས་བརླབས་པ་མི་འཆགས་པ་མ་ཡིན་ཏེ། འཆགས་པ་ཁོ་ནའོ། །གཞུང་ཁ་ཅིག་ལས་དགེ་སློང་གིས་ཆོས་གོས་དེ་ཉིད་དགུང་བཅུ་འདས་པ་ཡང་ལགས་ལ། དེ་ཉིད་དུ་དགུང་གཅིག་འབྲལ་བ་ཡང་ལགས་པ་མཆིས་
སམ། བཀའ་སྩལ་པ། ཡོད་དེ་ཆོས་གོས་ཞག་བཅུ་འདས་པ་ཡིན་ལ། དགེ་སློང་གིས་ཀྱང་དེ་བྱིན་གྱིས་བརླབས་ཏེ། མཚམས་ཀྱི་ཕྱི་རོལ་དུ་སྐྱ་རེངས་འཆར་བར་བྱེད་པའོ་ཞེས་གསུངས་པ་དེ་བསྡུས་པ་ཡིན་ནོ། །དགེ་འདུན་གྱི་ལ་ཡང་ངོ་ཞེས་བྱ་བ་ནི། ཆོས་གོས་ལ་སོགས་པ་ལ་བྱིན་གྱིས་བརླབ་
པ་མི་འཆགས་པ་མ་ཡིན་ནོ། །དེ་ལས་འབྲལ་བར་འགྱུར་རོ་ཞེས་བྱ་བ་ནི། དགེ་འདུན་གྱིས་བྱིན་གྱིས་བརླབས་པ་དེ་ལས་འབྲལ་བར་འགྱུར་བ་ཁོ་ན་སྟེ། འབྲལ་བའི་རྒྱུ་ནི་བྱིན་གྱིས་བརླབས་པ་ཡིན་གྱི། རང་གི་ཉིད་ནི་མ་ཡིན་པའི་ཕྱིར་རོ། །གཞན་གནས་པས་གཞན་གྱི་གནས་མི་ཉམས་སོ་
ཞེས་བྱ་བ་ནི། ལྟ་བ་མི་མཐུན་པ་དང་། མཚན་མི་མཐུན་པ་གཞན་གནས་པས་དེའི་རྒྱུས་དགེ་སློང་གཞན་གྱི་གནས་གང་ཡིན་པ་དེ་མི་ཉམས་ཏེ། ཡོངས་སུ་བཏང་བར་མི་འགྱུར་རོ་ཞེས་བྱ་བའི་ཐ་ཚིག་གོ། །འདི་སྐད་བསྟན་ཏེ། ཡོན་བདག་ཅིག་གིས་ཆོས་འདི་པ་དང་། ཕྱི་རོལ་པའི་རབ་ཏུ་བྱུང་