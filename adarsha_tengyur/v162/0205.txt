ལ་གོ་བར་བྱས་ཏེ་ཞེས་ཅིའི་ཕྱིར་སྨྲས་ཤེ་ན། དེ་ལྟར་ཡང་གཞུང་ལས་གཞན་ལ་གོ་བར་བྱའོ་ཞེས་འབྱུང་བའི་ཕྱིར་རོ། །རྐུ་སེམས་མེད་པ་གཞན་གྱིས་ཀྱང་ངོ་ཞེས་བྱ་བ་ནི། རྣམ་པ་གསུམ་པོ་དེ་དག་མ་གཏོགས་པ་རྐུ་སེམས་མེད་པ་རྣམ་པ་གཞན་གྱིས་བླངས་པ་ཡང་
ཉེས་པ་མེད་པའོ། །རྣམ་པ་གཞན་གྱིས་ཀྱང་ཇི་ལྟར་ཉེས་པ་མེད་ཅེ་ན། ཉེ་བ་འཁོར་གྱིས་ཞུས་པ་ལས་དགེ་སློང་གིས་དགེ་སློང་ལ་འདི་སྐད་ཅེས་སྨྲས་ཏེ། ཁྱོད་ཀྱིས་དགེ་སློང་ཆེ་གེ་མོའི་ཡོ་བྱད་དེ་དང་དེ་དག་ཤེས་སམ་ཤེས་སོ། །འོ་ན་སོང་ལ་དེ་དག་རྐུས་ཤིག་དེ་དག་ཕྲོགས་ཤིག །དེ་དག་
གནས་གཞན་ནས་གཞན་དུ་སྤོས་ཤིག་ཅེས་བསྒོ་ནས། གལ་ཏེ་དེ་རྐུ་སེམས་ཀྱིས་དེ་དག་རྐུ་བར་བྱེད། དེ་དག་འཕྲོག་པར་བྱེད། དེ་དག་གནས་ནས་གནས་གཞན་དུ་སྤོ་བར་བྱེད་ན་ནི་གཉི་ག་ལ་འདྲ་བར་ལྟུང་བར་འགྱུར་རོ། །འོན་ཏེ་དེ་འདི་སྙམ་དུ་འདི་ནི་དེའིའོ་སྙམ་ན་ལེན་པ་པོ་ལ་ལྟུང་བར་
མི་འགྱུར་གྱི། རྐུར་འཇུག་པ་པོ་གང་ཡིན་པ་དེ་ནི་གཞི་ཇི་ལྟ་བ་བཞིན་དུ་ལྟུང་བར་འགྱུར་རོ་ཞེས་གསུངས་པ་ཡིན་ནོ། །སྙིང་རྗེས་རྫུ་འཕྲུལ་གྱིས་ཕྲོགས་ནའོ་ཞེས་བྱ་བ་ནི། ལྟུང་བ་མེད་དོ་ཞེས་བྱ་བར་སྦྱར་ཏེ། སྙིང་རྗེས་རྒྱུ་བྱས་པའི་སྙིང་རྗེ་སྔོན་དུ་བཏང་བའི་རྫུ་འཕྲུལ་གང་ཡིན་པའི་རྫུ་འཕྲུལ་དེས་
ཕྲོག་པ་པོ་ལས་མི་ལ་སོགས་པ་ཕྲོགས་ན་ལྟུང་བ་མེད་དོ། །འདི་ལྟར་སྙིང་རྗེ་དང་ལྡན་པའི་སེམས་ཀྱིས་ན་ཉེས་བྱས་སོ་ཞེས་འོག་ནས་འབྱུང་མོད་ཀྱི། འོན་ཀྱང་སྙིང་རྗེ་སྔོན་དུ་བཏང་བའི་རྫུ་འཕྲུལ་གྱི་སེམས་ཀྱི་རིགས་དེ་འདྲ་བ་དེ་ནི་བསྒོམས་པ་ལས་བྱུང་བ་ཡིན་པས་དེ་ལ་ནི་ལྟུང་བར་འགྱུར་བ་མེད་
དོ། །དངོས་གཞིའི་ལྟུང་བ་བསྟན་པའི་འོག་ཏུ་སྦྱོར་བའི་ལྟུང་བ་བསྟན་པའི་ཕྱིར། ཐམས་ཅད་དུ་སྦྱོར་བ་ལ་ནི་ཉེས་བྱས་སོ་ཞེས་བྱ་བ་སྨྲས་ཏེ། ལྟུང་བ་ཐམས་ཅད་ལའང་སྦྱོར་བ་གང་ཡིན་པ་དེ་ལ་ནི་ཉེས་བྱས་སོ། །དེ་ནི་སྤྱིར་བཏང་བ་སྟེ། དེའི་དམིགས་ཀྱིས་བསལ་བ་བསྟན་པའི་ཕྱིར། 
སྡེ་ཚན་དེ་ལ་གལ་ཏེ་དངོས་གཞིའི་ཡིན་ན་སྦོམ་པོའོ་ཞེས་བྱ་བ་སྨྲས་ཏེ། ཕམ་པར་འགྱུར་བའི་སྡེ་ཚན་དེ་ལ་སྦྱོར་བ་དེ་གལ་ཏེ་དངོས་གཞིའི་ཡིན་ན་སྦྱོར་བ་དེ་ལ་སྦོམ་པོའོ། །ཇི་སྟེ་སྦྱོར་བའི་སྦྱོར་བ་ཡིན་ན་དེ་ལ་ནི་ཉེས་བྱས་ཁོ་ནའོ། །དེ་ཉིད་དགེ་འདུན་ལྷག་མ་ཞེས་བྱ་བའི་སྡེ་ཚན་ལ་ཡང་འདྲ་བར་