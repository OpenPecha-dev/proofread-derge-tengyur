བྱེད་པ་མ་གཏོགས་པ་དགེ་སློང་གི་གནས་སུ་དགེ་སློང་མ་བརྗོད་པར་བྱ་བའི་བྱེ་བྲག་དེ་ཁོ་ནར་ཟད་དམ་གཞན་ཡང་ཡོད་ཅེ་ན། ཡོད་དེ་དེའི་ཕྱིར་འདིར་དགེ་འདུན་གྱིས་བསྣུན་པར་བྱའོ་ཞེས་བྱ་བ་སྨྲས་ཏེ། རྫོགས་པར་བསྙེན་པ་གསོལ་བ་ལ་སོགས་པའི་སྐབས་འདིར་དགེ་སློང་གི་དགེ་འདུན་གྱིས་བསྣན་པར་
བྱའོ་ཞེས་བྱ་བར་རིག་པར་བྱའོ། །འདི་སྐད་བསྟན་ཏེ། གཉི་གའི་དགེ་འདུན་འདུས་པ་ལ་ལས་བྱེད་པའི་དགེ་སློང་གིས་གསོལ་བ་ལ་སོགས་པའི་ལས་བྱའོ་ཞེས་བྱ་བའི་ཐ་ཚིག་གོ། །བྱེ་བྲག་གཞན་ཡང་བསྟན་པའི་ཕྱིར། བར་ཆད་དྲི་བ་དགེ་སློང་མས་བསྒྲིབས་པ་ལ་བྱའོ་ཞེས་བྱ་བ་སྨྲས་ཏེ། 
བར་ཆད་དྲི་བའི་ཚེ་ལན་གདབ་པའི་ཚིག་གང་ཡིན་པ་དེ་དག་དགེ་སློང་མ་གཞན་ཅིག་མདུན་དུ་བཞག་པས་ལན་གདབ་ཅིང་དེའི་ཚིག་གི་རྗེས་སུ་དེ་ཉིད་ཟློས་སུ་གཞུག་གོ། །དགེ་སློང་མ་རྫོགས་པར་བསྙེན་པར་བྱ་བ་ལ། དགེ་འདུན་གྱི་དབུས་སུ་བར་ཆད་དྲི་བ་ལན་གཉིས་བྱ་དགོས་ཏེ། གཅིག་ནི་ཚངས་
པར་སྤྱོད་པ་ལ་ཉེ་བར་གནས་པའི་སྡོམ་པ་སྦྱིན་པའི་དུས་ན་དགེ་སློང་མའི་དགེ་འདུན་འབའ་ཞིག་གི་དབུས་སུ་ལས་བྱེད་པའི་དགེ་སློང་མས་དྲི་བའོ། །གཉིས་པ་ནི་རྫོགས་པར་བསྙེན་པར་བྱ་བའི་དུས་ན། གཉི་གའི་དགེ་འདུན་གྱི་དབུས་སུ་ལས་བྱེད་པའི་དགེ་སློང་གིས་དྲི་སྟེ། དེ་གཉི་གར་ཡང་
ཆོ་ག་དེ་བཞིན་བྱའོ། །སྔར་གསང་སྟེ་སྟོན་པའི་དགེ་སློང་མས་ལྐོག་ཏུ་དྲི་བའི་དུས་ན་ནི་དེ་ལྟར་བྱ་མི་དགོས་སོ། །བུད་མེད་ལ་ནི་དགེ་སློང་མ་ཞེས་བྱ་བའི་ཚིག་གཞན་ཡོད་དོ་ཞེས་བྱ་བ་ནི། བུད་མེད་ལ་ནི་དགེ་ཚུལ་མ་ཉིད་དང་དགེ་སློང་མ་ཉིད་ལས་དགེ་སློབ་མ་ཞེས་བྱ་བའི་ཚིག་གཞན་གསུམ་པ་འདི་
ཡོད་པར་རིག་པར་བྱའོ། །གནས་པ་ཁོ་ན་ལའོ་ཞེས་བྱ་བ་ནི། དགེ་སློབ་མ་ཉིད་ཀྱི་ཚིག་དེ་ཡང་དགེ་སློང་མ་འགའ་ཞིག་ལ་མཁན་པོ་ཉིད་དུ་གནས་པ་ཁོ་ན་ལ་ཡོད་པའོ། །འདི་སྐད་བསྟན་ཏེ། ཇི་ལྟར་དགེ་ཚུལ་མ་ཉིད་དང་དགེ་སློང་མ་ཉིད་ཀྱི་ཚིག་མཁན་མོ་དང་བཅས་པ་ལ་ཡོད་པར་འགྱུར་བ་
བཞིན་དུ་འདི་ཡང་དེ་བཞིན་ཏེ། དེའི་ཕྱིར་དགེ་སློང་མ་འབའ་ཞིག་ལ་མཁན་མོ་ཉིད་དུ་གནས་པ་ལ་དགེ་སློབ་མ་ཉིད་ཡོད་པར་འགྱུར་བར་རིག་པར་བྱའོ། །དགེ་སློབ་མ་ཉིད་ཀྱི་ཚིག་གཞན་དེ་གནས་སྐབས་གང་དུ་སྦྱིན་པར་བྱ་ཞིང་དེ་དུས་ཇི་སྲིད་སྤྱད་པར་བྱ་དགོས་ཤེ་ན། དེའི་ཕྱིར་དགེ་ཚུལ་མ་ཉིད་