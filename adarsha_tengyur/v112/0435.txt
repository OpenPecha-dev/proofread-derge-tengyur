འཇིག་པ་མི་བཟད་ཡོད་ན་ནི། །ཆོས་ཀྱི་བློ་ནི་བྱ་བ་སྟེ། །འདི་ལྟར་བདེ་བ་ཐོབ་པར་འགྱུར། །གང་ཉིད་སྐྱེས་པའི་སྐྱེ་འགྲོ་ནི། །དེ་ཉིད་འཆི་བར་ངེས་པ་སྟེ། །ཇི་ལྟར་ཉིན་མོའི་མཐའ་རུ་ནི། །མཚན་མོ་ཅིས་ཀྱང་འབྱུང་བ་བཞིན། །ཇི་སྲིད་འཆི་བ་མ་བྱུང་བ། །དེ་སྲིད་ཉིད་དུ་རབ་
འབད་ནས། །བསམ་པ་ཐམས་ཅད་ཡོངས་སྤངས་ཏེ། །ཆོས་བསམ་པ་ཉིད་མཆོག་ཏུ་བརྗོད། །སེམས་ནི་ཀུན་དུ་དམ་ཆོས་ལ། །མཁས་པས་ཞེན་པ་ཉིད་དུ་བྱ། །གཟུགས་ལ་སོགས་པའི་ཡུལ་ཚོགས་ལས། །འབད་པས་རབ་ཏུ་བཟློག་པར་བྱ། །སེམས་ནི་ཀུན་དུ་རྟག་པར་ནི། །རང་དག་བྱས་
ཏེ་བློ་ཅན་གྱིས། །སེམས་ཀྱི་དབང་དུ་འགྲོ་མི་བྱ། །སེམས་ཀྱི་དབང་གྱུར་དམྱལ་བར་ལྟུང་། །བཟློག་པར་དཀའ་ཞིང་འཁྲུལ་པ་དང་། །གཡོ་ཞིང་དྲི་མ་ཅན་ཉིད་གང་། །དམ་ཆོས་འཛིན་པས་གཡོ་མེད་ཅིང་། །དྲི་མ་མེད་པར་བྱས་པ་སྟེ། །བག་ཆགས་ཀུན་དང་བདུད་དང་ནི། །མཐའ་དག་
དགྲ་ནི་ཕམ་བྱེད་ཅིང་། །མྱ་ངན་འདས་པའི་གྲོང་གི་ལམ། །སྐྱེས་བུ་དམ་པས་སྦྱོང་བ་ཉིད། །སེམས་ཀྱི་དབང་གིས་ལས་འབྱུང་སྟེ། །ལས་ཀྱི་དབང་གིས་འབྲས་བུ་འབྱུང་། །སེམས་ཀྱི་ལས་ལས་ཡང་དག་འབྱུང་། །འཁོར་བ་ཞེས་ནི་ཡོངས་སུ་བརྗོད། །སྡིག་དང་བསོད་ནམས་ལས་དང་
ནི། །དེ་ཡི་འབྲས་བུ་སེམས་ཀྱིས་བྱས། །བདེ་དང་སྡུག་བསྔལ་གང་ཅུང་ཟད། །སེམས་ལས་གཞན་པའི་བྱེད་པོ་མེད། །བྱ་བ་ཐམས་ཅད་སེམས་དབང་སྟེ། །འབྲས་བུའང་སེམས་ཀྱི་དབང་དུ་ཤེས། །ཇི་ལྟར་སེམས་ནི་སྣ་ཚོགས་པ། །དེ་བཞིན་འབྲས་བུ་ཡང་ནི་ཤེས། །ཇི་ལྟར་རི་མོ་མཁན་
གཅིག་གིས། །རི་མོ་སྣ་ཚོགས་འདྲི་བྱེད་པ། །དེ་བཞིན་སེམས་ནི་གཅིག་གིས་ཀྱང་། །སྣ་ཚོགས་སྲིད་པའི་ལས་བྱེད་དོ། །སེམས་ཀྱི་སྤྲུལ་པ་ལས་ཡིན་ཏེ། །ལས་ཀྱི་སྤྲུལ་པ་འགྲོ་བའོ། །ལས་ཀྱི་སྤྲུལ་པ་བསྡུས་པས་ནི། །ས་གཉིས་པོ་ནི་བསྡུས་པར་འགྱུར། །ཇི་ལྟར་སེམས་ནི་
སྣ་ཚོགས་པ། །དེ་ལས་འབྲས་བུ་སྣ་ཚོགས་ཤེས། །འགྲོ་བ་གསུམ་པོ་འདི་དག་ཀུན། །སེམས་ཀྱིས་བྲིས་པ་ཉིད་དུ་དགོངས། །ཐོག་མེད་མ་རིག་པས་བཅིངས་པའི། །སེམས་ནི་འཁོར་བར་བརྗོད་པ་སྟེ། །དེ་ཉིད་འབའ་ཞིག་དག་པ་ནི། །མྱ་ངན་འདས་འཆི་མེད་ཞི་བའོ། །