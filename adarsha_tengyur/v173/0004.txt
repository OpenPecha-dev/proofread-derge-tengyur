༄༅༅། །རྒྱ་གར་སྐད་དུ། ས་ཏྱ་ཀྲྀཏྱ་དྷརྨྨ་བ་ཙ་ན་སད་དྷརྨྨ་ཤྲཱ་བ་ཀ་ཐཱ། བོད་སྐད་དུ། ཆོས་སྨྲ་བ་དང་དམ་པའི་ཆོས་ཉན་པ་ལ་གུས་པར་བྱ་བའི་གཏམ། འཇམ་དཔལ་གཞོན་ནུར་
གྱུར་པ་ལ་ཕྱག་འཚལ་ལོ། །སངས་རྒྱས་བཅོམ་ལྡན་འདས་གང་ཞིག་གསེར་བཙོ་མ་དང་ཀརྞི་ཀ་དང་ཉི་མ་ཤར་མ་ཐག་གི་འོད་འབར་ཞིང་གསལ་བར་བྱེད་པ་དང་། རྒྱ་ཆེར་མི་ཕྱེད་པའི་འོད་དང་།
བཅོ་ལྔའི་ཟླ་བའི་དཀྱིལ་འཁོར་ཐམས་ཅད་དུ་དྲི་མ་མེད་ཅིང་རྣམ་པར་དག་པ་དང་། ཙམ་པ་ཀ་དང་། ཨ་ཤོ་ཀ་རབ་ཏུ་རྒྱས་པ་དང་། བཻ་ཌཱུརྱ་དང་། ཨིནྡྲ་ནཱི་ལ་དང་། རྡོ་རྗེ་དང་། ལྡོང་རོས་དང་། པདྨ་
དང་། གློག་གི་འོད་པས་ལྷག་པ་དང་། གསེར་བཟང་པོའི་འོད་དང་ལྡན་པའི་བཅོམ་ལྡན་འདས་འཇིག་རྟེན་གསུམ་གྱི་བླ་མ། དཔག་ཏུ་མེད་པའི་ཡོན་ཏན་གྱི་ཚོགས་ཀྱིས་བརྒྱན་པ། རིན་པོ་ཆེའི་
གཏེར་བསྡུས་པ་སངས་རྒྱས་བཅོམ་ལྡན་འདས་དེ་དག་ནི་མགོན་དུ་གྱུར་པ། བླ་མར་གྱུར་པ། ཆོས་ཀྱི་རྗེ། སྤྱོད་པ་དང་ལྡན་པ། སྐུ་དང་གསུང་དང་ཐུགས་ཀྱིས་གནོད་པ་མེད་པར་ཀུན་དུ་སྤྱོད་པ།