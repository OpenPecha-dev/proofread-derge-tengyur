བསགས་པའི་བདེན་དཔང་དུ། །ས་ཡི་ལྷ་མོ་ཀུན་བཟོད་ལས་འཕགས་ཕྱིར། །བརྫུན་ཕྲེང་གཞན་འདྲིད་གླེང་མོའི་རྗེས་འགྲོ་མིན། །གདུལ་དཀའི་ཞིང་འདིར་པད་མཚོར་ངང་པ་ལྟར། །དགྱིས་དགུར་འཇུག་པའི་ལྷག་བསམ་སྙིང་སྟོབས་ལ། །སྲས་བཅས་
ཕྱོགས་བཅུའི་སངས་རྒྱས་མ་ལུས་པས། །ཆེས་ཆེར་བསྔགས་པའི་གཏམ་སྙན་སྙིང་ལ་སིམ། །དཔྱད་བཟོད་རྒྱུ་མཚན་ཤེས་ནས་དད་པའི་ཟླ། །ཀུན་རྟོག་འབུམ་ཕྲག་རྫིང་བུར་ཤར་བའི་གཟུགས། །གཞན་རྐྱེན་རླུང་གིས་བསྐྱོད་མིན་རྡོ་བའི་ངོས། །བྲིས་པའི་རི་མོ་གཡོ་
མེད་དངོས་པོའི་གཤིས། །བློ་གསལ་རྒྱ་མཚོར་རྟག་འབབ་གླེགས་བམ་ཀླུང་། །འཛད་མེད་པར་གྱི་མ་དྲོས་ཆུ་གཏེར་ཆེ། །འཕེལ་འགྲིབ་མེད་གང་བྱེད་པོ་གངྒའི་ཡབ། །རབ་དཀར་སེམས་ཀྱི་རྩེ་མོ་མཁའ་ལ་བསྙེག །དྲི་བྲལ་འབྱོར་པའི་འོ་མཚོ་ལེགས་འཁྱིལ་བར། །སྒོ་
གསུམ་བརྩོན་པའི་ལྗོན་པ་བསྒྲིལ་བ་ལས། །སྙིང་པོ་ཚོགས་གཉིས་ཆེར་སྤུངས་རྩི་བཅུད་མར། །བྱང་ཆུབ་མཆོག་གི་ཟུངས་སུ་འགྱུར་བར་ཤོག །ནམ་མཁའི་མཐས་གཏུགས་དེ་སྙེད་ལུས་ཅན་ཀུན། །བསོད་ནམས་ས་བོན་གྲངས་མེད་སྐྱེ་སྲིད་ཅིང་། །བཏབ་སྨིན་གཡུར་དུ་
ཟ་བའི་སྙེ་མ་ལ། །སྤྱོད་པའི་རྩེ་དགའ་ཁོང་ནས་དགོད་གྱུར་ཅིག །ལྟར་སྣང་སྣ་ཚོགས་གྲུབ་མཐའི་མཚན་མུན་ཀློང་། །སྒྲ་ཚད་བཟོ་གསོ་ནང་རིག་རྟ་བདུན་ཅན། །གུང་ཤར་ཐོས་བསམ་སྒོམ་པ་ཐུབ་པའི་བསྟན། །ལུང་རྟོགས་སྣང་བ་དམ་པའི་དཔལ་འབར་ཤོག །འཇམ་དཔལ་
མི་ཡི་ཟློས་གར་བཙོང་ཁ་པའི། །རིང་ལུགས་ཞྭ་སེར་ཅོད་པན་འཆང་བའི་སྡེ། །འཛམ་གླིང་སྐྱེ་དགུའི་བསོད་ནམས་མཆོད་སྡོང་དུ། །ཉི་ཟླས་མུན་སེལ་དེ་སྲིད་བརྟན་གྱུར་ཅིག །ཚངས་པས་ཀ་བ་མེད་པ་གནམ་གྱི་སྒོ། །ཕྱེ་ནས་མང་པོས་བཀུར་བའི་རྒྱལ་སྲིད་དུ། །ཉེར་བསྐོས་
ས་ཡི་བརྒྱ་བྱིན་མཆོད་ཡོན་ཟུང་། །དབང་ཐང་དཔལ་མགྲིན་ཅན་དང་སྐལ་མཉམ་ཤོག །སྤྱི་དང་ཁྱད་པར་རྒྱ་ཧོར་གངས་ཅན་འདིར། །རིང་པོར་འཚོ་བའི་ཉ་ལྕིབས་ཁོག་ཡངས་པར། །སྡིག་འབྲས་དྲི་བྲལ་བདེ་སྐྱིད་མུཀྟི་ཀ །ཆེར་སྤུངས་ཐར་པའི་སྲད་བུར་བརྒྱུ་བར་ཤོག །ཡོངས་