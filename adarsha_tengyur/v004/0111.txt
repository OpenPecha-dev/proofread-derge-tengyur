དང་ལྡན་པར་བསྟན་པའི་ཕྱིར་རོ། །གནག་པ་དང་དཀར་བ་ཞེས་བྱ་བ་ནི་རབ་ཏུ་དགག་པ་ལས་སྔོ་བསངས་མར་རྟོགས་པར་བྱ་བའི་ཕྱིར་རོ། །པདྨའི་འདབ་མའི་རྣམ་པ་འདྲ། །ཞེས་བྱ་བ་ནི་འདིས་རྣམ་པར་འབྱེད་པ་དང་གསལ་བར་བྱེད་པའི་རྣམ་པ་སྟེ། བུད་མེད་
ཀྱི་གསལ་བྱེད་དོ། །པདྨའི་འདབ་མ་འདྲ་ཞེས་བྱ་བ་ནི། པདྨའི་འདབ་མ་ལྟར་འདི་ཉེ་གནས་འཇམ་པའི་ཕྱིར་པདྨའི་འདབ་མ་ལྟ་བུའི་རྣམ་པའོ། །ལྷག་མ་ནི་གོ་སླའོ། །གསུངས་པའི་མཚན་ཉིད་ཀྱི་ཕྱག་རྒྱ་འདི་འཇིག་རྟེན་གྱི་ཁམས་པས་ཇི་ལྟར་ཤེས་ཞེས་དོགས་པ་ལ། །ཕལ་བས་པདྨ་ཅན་དུ་
བརྗོད། །ཅེས་གསུངས་ཏེ། ཕྱག་རྒྱ་ཆེན་པོའི་མཚན་ཉིད་མི་ཤེས་པ་རྣམས་དང་། མཁས་པ་མ་ཡིན་པ་རྣམས་ཀྱིས་ཕྱག་རྒྱ་ཆེན་པོའི་པདྨ་ཅན་དུ་བརྗོད་དོ། །དེ་བཞིན་དུ་ཡང་ཙ་རའི་བུས་བརྗོད་པ། ཤིན་ཏུ་རིང་བ་མ་ཡིན་པ་དང་། ཤིན་ཏུ་ཐུང་བ་མ་ཡིན་པ་དང་། ཤིན་ཏུ་གནག་
པ་མ་ཡིན་པ་དང་། ཤིན་ཏུ་དཀར་བ་མ་ཡིན་པ་དང་། ཤིན་ཏུ་སྡོམ་པ་མ་ཡིན་པ་དང་། ཤིན་ཏུ་སྐེམས་པ་མ་ཡིན་པ་དང་། སྐྱེས་བུའི་སྐྱོན་རྣམས་མི་འབྱུང་བ་དང་། ཆ་ཤེས་པ་དང་། ཀུན་རྫོབ་ཀྱི་གྲོས་དང་། བརྡུང་བ་ཤེས་པ་དང་། གར་ཤེས་པ་དང་། གླུ་ཤེས་པ་དང་། 
མཛེས་པ་དང་རྟག་ཏུ་འབབ་པ་དང་། སྤུ་སྤངས་པ་དང་། ཚད་དང་ལྡན་པ་དང་། ལག་པ་དང་རྐང་པའི་ཡན་ལག་མཉེན་པ་དང་། འཇམ་པར་སྨྲ་བ་ཞེས་བྱ་བ་ལ་སོགས་པ་མང་པོས་པདྨ་ཅན་ལ་བསྟོད་དོ། །རྒྱུད་གཞན་ལས་ཀྱང་། རི་བོང་ཅན་གྱི་བཞིན་དང་། སྔོ་བསངས་དང་། ཉུང་བའི་
ཡན་ལག་དང་། དལ་གྱིས་འགྲོ་བ་དང་། མགྲིན་པ་རིང་བ་དང་། པདྨའི་དྲི་དང་ལྡན་པའི་རྡུལ་དང་། རི་དགས་ཀྱི་ལྟ་སྟངས་དང་། རི་དགས་ཀྱི་མགྲིན་པ་དང་། རི་དགས་ཀྱི་ལྟོ་བ་དང་། རི་དགས་ཀྱི་རྒྱལ་པོའི་རོ་སྨད་དང་། རྐེད་པ་དང་། པདྨའི་འདབ་མ་ལྟ་བུའི་ཉེ་གནས་དང་། དངོས་
གྲུབ་སྦྱིན་མ་ནི་པདྨ་ཅན་གསུངས་སོ། །འདིའི་ཉེ་གནས་ཀྱང་གསུངས་པ། སྤུ་མེད་ཤ་ལྡན་སྦོམ་པོ་སྟེ། །རུས་སྦལ་རྒྱབ་འདྲ་དགེ་བ་ཉིད། །གླང་པོའི་དབང་པོ་མགྲིན་པ་མཚུངས། །རྒྱས་ཤིང་ཤིན་ཏུ་མྱོས་བྱེད་འབབ། །ལྷ་མོ་ཆེན་མོ་འདི་གཅིག་གིས། །ནང་གི་ཡོན་ཏན་སྦྱིན་པ་མོ། །