ཅན་དང་། རླུང་ནད་ཅན་དང་སྟོབས་ཆུང་བ་དང་། རིམས་དང་ཚད་པས་འཁྲུ་བ་དང་། སྙིང་ནད་ན་བ་དང་། ཀླད་ནད་ན་བ་དང་། སྐྱ་རྦབ་ཀྱི་ནད་ཅན་དང་། ཡི་ག་འཆུས་པ་དང་། མིག་ནད་རབ་རིབ་ཅན་དང་། སློན་སྨན་དང་བཀྲུ་སྨན་གཏང་བ་དང་། ལུས་དང་ཡན་ལག་ཐམས་ཅད་
སྐྲངས་པ་དང་། འཇིགས་པས་ཉེན་པ་དང་། སྦྲུམ་མ་དང་། ཟླ་མཚན་འཇག་པ་དང་། ཕོ་མཚན་དང་མོ་མཚན་སྐྲངས་པའི་རྒྱུད་ཕྱི་མ་ལས་གསང་བའི་ནད་བརྟགས་པའི་སྐབས་ནས་བཤད་པ་ལྟ་བུ་དང་། བྱིས་པ་གཞོན་ཆེས་པ་དང་། རྒན་པོ་ན་ཚོད་འདས་པ་དང་། དེ་
བཞིན་དུ་རྩ་བོ་ཆེ་ལ་སོགས་པ་དང་། ཤ་སྲབ་པའི་ཕྱོགས་དང་། རླིག་པ་ལ་སོགས་པའི་ཕྱོགས་དང་། དེ་བཞིན་དུ་མིག་གཉིས་སུ་མིག་མཆུའི་ནད་མ་གཏོགས་པ་མིག་ནད་གཞན་རྣམས་དང་། སོ་ག་ཚ་བའི་ཚེ་དང་། དགུན་གྲང་བའི་ཚེ་དང་། དབྱར་ཆར་འབབ་པའི་ཚེ་
དང་། ཆར་འབབ་ཅིང་ཡུལ་རྨུས་པའི་དུས་སུ་གཞན་གྱི་ཚེ་ཐལ་སྨན་རྣོན་པོ་བཏུང་བ་དང་། བཏང་བ་གཉིས་ཀ་མི་བྱའོ། །མུ་ཀ་ཀ་ན་ཤ་མྱ་ཀ །ཆུ་ཤིང་པ་རི་བ་ཏྲ་ཀ །ཨ་ཤྭ་ཀརྞ་འཛམ་བུའི་ཤིང་། །པ་ལ་ཤ་དང་ཨ་པོ་ཏ། །ཨིན་དྲི་བྲྀཀྵ་ཨརྐ་དང་། །ནག་ཏ་མ་ལ་མུཀྟི་
ཀ །སྲིང་ཤིང་ཨ་པ་མརྒ་དང་། །ཀ་ཀ་ཛ་ཀ་ཙི་ཏྲ་ཀ །ཨག་ནི་མན་ཏ་ཏིལ་བཅའ་སྒ། །རློན་ཤིང་རྩ་བ་ལ་སོགས་བཅས། །དུམ་བུར་ཡོངས་སུ་གཏུབས་པ་དང་། །ཀོ་ཤ་ཏ་ཀ་རྣམ་བཞི་དང་། །ནས་ཀྱི་སོག་མ་གྲ་མ་རྣམས། །རླུང་མེད་གནས་སུ་བསགས་ནས་དེ། །རྡོ་
ལེབ་སྟེང་དུ་སོ་སོར་བཞག །མུ་ཀ་ཀ་ཡི་ཕུང་པོ་དང་། །རྡོ་ཐལ་རྡོ་ནི་བཅུག་པར་བྱ། །དེ་ནས་ཏིལ་གྱི་སྡོང་བུས་བསྲེག །ཅེས་བྱ་བ་ལ། ཤིང་མུ་ཀ་ནག་པོ་ལ་སོགས་པ་བཏུས་ཏེ། དུམ་བུར་ཡོངས་སུ་གཏུབས་ལ། རླུང་མེད་པའི་གནས་སུ་བསོགས་ནས། རྡོ་ལེབ་ཀྱི་སྟེང་དུ་ཕུང་
པོར་སོ་སོར་བཞག་པ་དང་། ཀོ་ཤ་ཏ་ཀ་རྣམ་པ་བཞི་དང་། ནས་ཀྱི་སོག་མ་དང་གྲ་མ་རྣམས་ཀྱང་རྡོ་ལེབ་ཀྱི་སྟེང་དུ་སོ་སོར་བཞག་པ་དང་། དེ་བཞིན་དུ་མུ་ཀའི་ཕུང་པོ་དང་། རྡོ་ཐལ་གྱི་རྡེའུ་ཕྲ་མོ་བཅུག་ནས། ཏིལ་གྱི་སྡོང་བུས་བསྲེག་ཅིང་སྦྱང་བར་བྱའོ། །ཚིག་ནས་མེ་ནི་ཤི་བ་དང་། །