དེ་ལ་སྨྲས་པ། །བཟང་མོ་ཡིད་ལ་འཕྲོག་པའི་མྱ་ངན་ཀུན་ནས་དོར། །བདེ་བ་ཉེ་བར་ཐོབ་ནས་ནགས་ན་སྤྱོད་ཅིང་ཁྱོད་འདུག་ཤོག །མི་ཡི་བདག་ཁྱིམ་རང་ཉིད་ཀྱིས་ནི་བདག་ཉིད་འགྲོ་བར་འགྱུར། །སར་པ་ཤིར་ཤ་ལྟར་འཇམ་རྩྭ་ནི་ཀུན་ནས་འཛིན་བྱེད་ཅིང་། །ཟླ་བའི་འོད་ཀྱི་ཚོགས་ལྟར་དྲི་
མེད་ཆུ་ནི་འཐུང་བྱེད་པ། །འདིར་ནི་རི་དྭགས་ཕྲུག་རྣམས་ལྷན་ཅིག་ཀུན་ནས་རོལ་བཞིན་པ། །བུ་ནི་གཡོ་བའི་མིག་ཅན་ཡུན་རིང་པོར་ནི་ལྟ་བར་གྱིས། །དེ་ལྟར་རི་དྭགས་མོ་དེ་དབུགས་ཕྱུང་ནས་ནི་བརྟན་དེས་སྨྲས། །དེ་རིང་རི་དྭགས་མོ་ནི་འཆི་ལས་སྐྱོབ་པ་བདག་གིས་ནི། །ཇི་ལྟར་སྲིད་པ་གཞན་
དུ་བྱས་པའི་སྡུག་བསྔལ་སྐྱེད་བྱེད་ནི། །བདུད་ལས་རྒྱལ་བའི་བྱང་ཆུབ་ཐོབ་ནས་དེ་ལྟར་སྐྱོབ་གྱུར་ཅིག །དེ་ལྟར་སྨྲས་ནས་ལྟོ་བ་མནན་པས་དྲོད་བཅིངས་ཤིང་རྨིག་པ་སྦྱར་བས་རྡུལ་འབྲད་པར་བྱེད་ཅིང་། རི་དྭགས་རྣམས་ཀྱི་སྐྱུག་ལྡད་ཀྱིས་རྒྱ་ཤུག་གི་ཚི་གུ་དོར་བས་ཐ་མ་ངེས་པར་བསགས་
པའི་འདུག་པའི་གནས་ལས་སྔར་ཀུན་ནས་ལངས་ནས། ཡིད་མི་བདེ་བའི་ཚོགས་དང་རྗེས་སུ་འགྲོ་བཞིན་པའི་ཚོགས་ཀྱི་བདག་པོ་དེ་བཱ་རཱ་ཎ་སཱིར་མངོན་པར་སོང་བར་གྱུར་ཏོ། །དེ་ནས་མེ་ཏོག་ཕྱེ་མ་འབྲས་བུ་རྣམས་ཀྱིས་ཁྱབ། །རྣམ་ཁྱབ་བུང་བ་རྣམས་ཀྱི་སྐད་ཀྱིས་ཁྱབ་པ་དང་། །རླུང་གི་
ཡལ་གའི་རྩེ་མོའི་ལག་པ་གཡོབ་པ་ཡིས། །རི་ཤིང་རྣམས་ཀྱང་དེ་ལས་ཟློག་པར་བྱེད་ལྟར་འདུག །གྲོགས་ལྟར་རི་དྭགས་དེས་ནི་རྣམ་པར་གྲོལ་བཞིན་པ། །རླུང་གིས་གདུངས་ཤིང་གཡོ་བ་ཡི་ནི་འདབ་མ་ཅན། །ཀུན་ནས་རྣམ་པར་ཁྱབ་པའི་ཤིང་བྱེའུ་སྐད་ལྡན་པ། །བལྟ་ཞིང་ལྟ་བར་
བྱེད་པའི་ནགས་ནི་དུ་བ་འདྲ། །དེ་ནས་བྱང་ཆུབ་སེམས་དཔའ་བཱ་རཱ་ཎ་སཱི་དང་ཉེ་བར་འོངས་ཏེ་ཅུང་ཟད་ཐོགས་པས་རི་དྭགས་ཀྱི་ཚོགས་དེ་ལ་འདི་སྐད་ཅེས་སྨྲས་སོ། །ད་ནི་ཁྱེད་རྣམས་ལོག་པར་མཛོད་ཅིག་དང་གང་གི་ཕྱིར་འཇིག་རྟེན་པ་དང་ཡང་དག་པར་འབྲེལ་པ་རྣམས་ནི་རྣམ་པར་སྦྱོར་བ་རྙེད་པར་སླ་
བའོ། །ཤིན་ཏུ་ཡུན་རིང་པོར་ཡང་དཔྱིད་ཀའི་དུས་ན་ཉམས་དགའ་བའི་ཨུཏྤ་ལའི་ཚོགས་ལ་བརྟེན་ནས་ཁ་བའི་དུས་ཀྱི་ཀུན་ནས་རྙིང་པའི་འདབ་མ་ཟེ་འབྲུའི་ལྟེ་བ་ཅན་དྲི་དང་བྲལ་བ་སྤངས་ནས་རང་བཞིན་གྱི་གཡོ་བའི་དཔལ་འགྲོ་བ་ཁོ་ན་སྟེ། ཆར་པའི་དུས་ཀྱི་ཆུ་གཏེར་བའི་སྣམ་བུས་འཁྲིགས་པའི་