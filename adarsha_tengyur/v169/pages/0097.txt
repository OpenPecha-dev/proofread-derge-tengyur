རྗེ་བོ་ལགས་ངེས་པར་སང་ནང་པར་བདག་ནི་ཕྲུ་གུ་སྐྱེ་བར་འགྱུར་བ་སྟེ། དེ་ནས་ཕྲུག་པ་སྐྱེས་ནས་ནགས་ན་རི་དྭགས་ཀྱི་ཕྲུག་པ་རྣམ་པར་བཞག་ནས་བདག་ནི་འགྲོ་བ་སྟེ། བདག་གིས་ཀྱང་དེ་ནས་འཆི་བར་རིགས་དེ་མངལ་ན་གནས་པའི་ཕྲུག་པ་འདི་དང་ནི་མ་ཡིན་ཞེས་ཟེར་རོ། །རི་
དྭགས་ཀྱི་ཚོགས་ཀྱི་བདག་པོ་ལྷ་སྦྱིན་གྱིས་སྨྲས་པ། དེའི་ཕྱིར་ཁྱོད་ཀྱི་རེ་མོས་བབ་པས་ན་རི་དྭགས་གཞན་སུ་ཞིག་འགྲོ་བར་འགྱུར་ཏེ་རྣམ་པ་ཐམས་ཅད་དུ་ཁྱོད་ཉིད་འགྲོ་བར་རིགས་སོ། །ཁྱོད་ནི་བདག་ཉིད་མི་ཤེས་པ། །གཞན་ཞིག་བདག་གི་བཀའ་ལས་འདའ་བར་བྱེད་དོ་ཞེས་ཟེར་རོ། །དེ་ལྟར་
རི་དྭགས་ཀྱི་ཚོགས་ཀྱི་བདག་པོ་དེས་ངེས་པར་བསྐྲད་པས་རི་དྭགས་མོ་དེ་སོང་ནས་འདི་ལྟར་སེམས་ཞིང་འདུག་སྟེ། གང་ཞིག་འདི་རི་དྭགས་ཀྱི་བདག་པོ་གཉིས་པ་ཤིན་ཏུ་སྙིང་རྗེ་དང་ལྡན་པ་དེ་བས་ན་ཡང་རེ་ཞིག་གསོལ་བ་གདབ་པར་བགྱིའོ་སྙམ་སྟེ་སོང་ནས་ཀྱང་བྱང་ཆུབ་སེམས་དཔའ་ལ་སྨྲས་
པ༑ ཚོགས་བདག་བདག་ལ་རེ་མོས་ནི། །མི་སྐྱོང་ཁང་པར་འགྲོ་རེས་བབ། །བདག་ཀྱང་མངལ་འབྱུང་ཉེ་བ་ནི། །དེ་ཕྱིར་ཕྲུག་པ་འདི་སྲུངས་ཤིག །སྐྱེས་མ་ཐག་ཙམ་འདུག་པ་ནི། །ལྕེས་ཀྱང་ཉེ་བར་བལྡག་བྱས་ཏེ། །ནུ་མ་འཐུང་དུ་བཅུག་ནས་བདག །ཕྲུ་གུ་གཡོ་བའི་མིག་ལྡན་པ། །
ནགས་མཐར་དུང་གི་དུམ་བུ་བཞིན། །གྲིབ་ལྡན་སོ་ནི་སར་པ་ཡིས། །ལྗང་སྔོན་རྩེ་མོར་རེག་བྱེད་པ། །མདུན་དུ་གནས་པ་རྣམ་མཐོང་ནས། །ཚོགས་ལྡན་ཚོགས་ལ་བདག་གི་ནི། །ནུ་མོ་ཆུང་བ་ཡོད་པ་སྟེ། །དེ་ལ་བུ་ནི་བཏང་བྱས་ནས། །དོན་བྱས་བདག་ནི་འགྲོ་འགྱུར་བ། །བུ་ལ་
དུང་བའི་རི་དྭགས་མོ། །འདི་ལྟར་མངོན་དུ་བརྗོད་ཅིང་མཐོང་བྱས་ནས། །ཚོགས་ཀྱི་བདག་པོ་ལ་ནི་ཤིན་ཏུ་ཡང་། །སྙིང་ནི་བརྩེ་བས་ཀུན་ནས་གནས་པ་སྟེ། །སྡུག་བསྔལ་ལྡན་པ་མ་འདྲིས་པ་ལ་ཡང་། །དམ་པའི་བརྩེ་བ་ཤིན་ཏུ་འཕེལ་བ་སྟེ། །རྩ་བའི་ཚོགས་ལ་ཆུ་ཡིས་སྦངས་
པ་ནི། །ཤིང་ལ་ཡང་དག་བརྟེན་ནས་ལྗོན་ཤིང་བཞིན། །ཕོངས་པ་སྐྱབས་སུ་འགྲོ་བ་མཐོང་ནས་ནི། །གང་ཞིག་ཉེ་བར་བརྩེ་བ་ཡོད་པ་སྟེ། །དེ་ཡི་སྡུག་བསྔལ་འཇོམས་པར་བྱེད་པའི་རྒྱུ། །འབད་པ་མཆོག་ནི་དེ་ཉིད་བྱེད་པ་ཡིན། །དེ་ནས་རི་དྭགས་ཀྱི་ཚོགས་ཀྱི་མགོན་པོས་རི་དྭགས་མོ་