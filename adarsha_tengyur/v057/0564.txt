གཉིས་ནི་བཀུག་ནས་སུ། །ཞེས་བྱ་བ་ནི། རྡོ་རྗེ་ཐལ་མོའི་མཛུབ་མོ་གཉིས་ལྕགས་ཀྱུ་ལྟར་བཀུག་ནས། མཐེ་བོ་གཉིས་མཉམ་པར་སྦྱར་ནས་མནན་པ་ནི་སྡིག་པ་འཕྲོག་པའི་ཕྱག་རྒྱའོ། །དེ་ནི་རིམས་ལ་སོགས་པའི་ནད་རྣམས་ཟད་པར་བྱ་བའི་དོན་དུ་སྦྱར་བར་བྱའོ། །དེའི་སྙིང་པོ་ནི་འདི་ཡིན་
ཏེ། ཨོཾ་བཛྲ་ཀརྨྨ་བི་ཤོ་དྷཱ་ཡ་སརྦྦ་ཨ་བ་ར་ཎ་ནེ་བུདྡྷ་སཏྟྱ་ན་ས་མ་ཡ་ཧཱུཾ་ཞེས་བྱ་བའོ། །རྡོ་རྗེའི་ཕྱག་རྒྱ་གཉིས་ནང་དུ། །ཞེས་བྱ་བ་ལ་སོགས་པ་ནི་རྡོ་རྗེ་ཁུ་ཚུར་གཉིས་ཀྱི་མཛུབ་མོ་གཉིས་ལྕགས་སྒྲོག་ལྟར་བཅིངས་ནས་གྱེན་དུ་འཕང་བ་ནི་ལྟུང་བ་སློང་བའི་ཕྱག་རྒྱའོ། །འདིའི་སྙིང་པོ་ནི། ཨོཾ་སརྦྦ་
ཨ་པ་ཡ་ཨཱ་ཀཪྵ་ནི་བི་ཤོ་དྷ་ན་བཛྲ་ས་མ་ཡ་ཧཱུཾ་ཕཊ། རྡོ་རྗེ་བཅིང་བ་དམ་བྱས་ཏེ། །གུང་མོ་གཉི་ག་ངོས་སྦྱར་ནས། །མཐའ་མ་བཞི་ནི་ངོས་སྤྲད་ནས། །སྡིག་པ་འཇོམས་པར་གྲགས་པ་ཡིན། །ཞེས་བྱ་བ་ནི་རྡོ་རྗེ་བཅིང་བ་བརྟན་པར་བྱས་ལ། མཐེ་བོ་དང་མཐེ་ཆུང་བཞི་གཅིག་ལ་གཅིག་ངོས་
སྦྱར་ནས། གུང་མོ་གཉིས་བསྒྲེང་བའི་རྩེ་མོ་སྦྱར་ནས། ཕན་ཚུན་དྲལ་བ་ནི་སྡིག་པ་དྲལ་བའི་ཕྱག་རྒྱའོ། །འདིའི་སྙིང་པོ་ནི། ཨོཾ་བཛྲ་པཱ་ཎི་བི་སྥོ་ཊ་ཡ་སརྦྦ་ཨ་པ་ཡ་བནྡྷ་ན་ནེ་ཏྲ་ཀུ་ཤཱ་སརྦྦ་ཨ་པ་ཡེ་ག་ཏེ་བྷྱཿ། སརྦྦ་ས་ཏཱ་ནཱཾ་སརྦྦ་ཏ་ཐཱ་ག་ཏ་བཛྲ་ས་མ་ཡ་ཏྲཊ་ཅེས་བྱའོ། །དེའི་དོན་ནི་འདི་སྐད་སྟོན་
པ་ཡིན་ཏེ། ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོར་གསུངས་པའི་ཆོ་གས་ལྷའི་རྣལ་འབྱོར་བྱས་ལ། རང་གི་ཁྲོ་བོའི་སྔགས་ཀྱིས་ཡི་གེ་བཟླས་པ་འབུམ་བྱས་ལ། དེ་ནས་བཙན་ཐབས་ཀྱི་སྒྲུབ་པ་བྱེད་པར་འདོད་ན། རྡོ་རྗེ་གཙུག་ཏོར་ལ་སོགས་པས་བདག་ཉིད་བསྲུང་བ་བྱས་ལ།  
རྡོ་རྗེ་ཧཱུཾ་མཛད་ཀྱི་ཕྱག་རྒྱ་དང་། རྡོ་རྗེ་ཧཱུཾ་མཛད་ཀྱི་སྔགས་ཀྱི་བདག་ཉིད་རྡོ་རྗེ་ཧཱུཾ་མཛད་དུ་བྱས་ཏེ། གནོད་སྦྱིན་མོ་ལ་སོགས་པའི་གཟུགས་བརྙན་མདུན་དུ་བཞག་ལ། དེའི་སྔགས་སམ། མིང་གཟུགས་བརྙན་གྱི་སྙིང་གར་བཅུག་ནས། ཁྲོ་བོ་འདོད་པའི་རྒྱལ་པོས་བསྒྲུབ་བྱ་དེ་འགུགས་ཏེ། འཇིག་རྟེན་
གསུམ་ལས་རྣམ་པར་རྒྱལ་བ་བཅིངས་ནས། ཡི་གེ་ཧཱུཾ་གིས་ལྟུང་བར་བྱའོ། །དེ་ནས་ཁྲོ་བོ་ཞབས་འོག་ཏུ་འགུགས་པས་བཀུག་ནས་གཟུགས་བརྙན་དེ་དང་ཉེ་བར་བཞག་ནས། ཁྲོ་བོ་རྡོ་རྗེ་ལྕགས་ཀྱུའི་ཕྱག་རྒྱས་དགུག་པ་དང་། གཞུག་པ་དང་། བཅིང་བ་དང་། དབང་དུ་བྱས་ཏེ། བསྒྲུབ་པར་བྱ་