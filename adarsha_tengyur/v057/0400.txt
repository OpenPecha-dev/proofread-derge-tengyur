གཞུག་པ་ལ་སོགས་པའི་ཆོ་ག་འདིར་ཡང་དེ་བཞིན་དུ་བྱས་ནས་སོ། །ཡེ་ཤེས་ཀྱི་མཚན་མ་ཞེས་བྱ་བ་ནི་ནས་འབྲས་ཙམ་གྱི་རྡོ་རྗེ་ཕྲ་མོ་ལག་ཏུ་བྱིན་ནོ། །དེ་ལས་སློབ་དཔོན་གྱི་ལས་ཀྱི་ཆོ་ག་དང་། སློབ་མ་ཡང་ཆོས་ཀྱི་དཀྱིལ་འཁོར་དུ་གཞུག་པའི་ཆོ་ག་རྒྱས་པ་བཤད་ནས། ད་ནི་
དམ་ཚིག་དང་དབང་བསྐུར་བ་ཐོབ་པ་རྣམས་ལ་མངོན་པར་འདོད་པའི་དངོས་གྲུབ་ཀྱི་མན་ངག་སྦྱིན་པར་བྱ་བ་ཡིན་པས་ན། རང་གི་སེམས་ལས་སུ་རུང་བར་བྱ་བའི་ཕྱག་རྒྱ་ཆེན་པོའི་ཡེ་ཤེས་བསླབ་བོ་ཞེས་བྱ་བ་གསུངས་ཏེ། རང་ཉིད་ཀྱི་སེམས་ནི་རང་གི་སེམས་ཏེ། ཡིད་ཀྱི་རྣམ་པར་
ཤེས་པ་ལ་སོགས་པའོ། །དེའི་ལས་སུ་བྱ་བ་ནི་ཏིང་ངེ་འཛིན་དུ་བྱ་བའི་ཕྱིར། རྡོ་རྗེ་ཕྲ་མོ་བསྒོམ་པ་ནི་འདི་རང་གི་སེམས་ལས་སུ་རུང་བར་བྱ་བའོ། །དེའི་དོན་གྱི་ཕྱག་རྒྱ་ཡིན་ལ་ཆེན་པོ་ཡང་ཡིན་པས་ན། ཕྱག་རྒྱ་ཆེན་པོ་སྟེ། ཇི་སྐད་དུ་བཤད་པའི་རྡོ་རྗེ་ཕྲ་མོའི་ཕྱག་རྒྱའོ། །
དེའི་ཡེ་ཤེས་བསླབ་བོ་ཞེས་བྱ་བ་ནི་བསྟན་པར་བྱའོ། །ལྕེ་ནི་རྐན་ལ་གཞག་བྱ་ཞིང་། །སྣ་ཡི་རྩེ་མོར་བསམ་པར་བྱ། །ཞེས་བྱ་བ་ནི་ལྕེའི་རྩ་བ་ནས་སོའི་རྩེ་མོའི་བར་དང་ལྕེའི་སྟེང་གི་ཆ་སྦྱར་ལ། སྣ་རྩེ་ཞེས་བྱ་བ་སྣའི་རྩེ་མོར་རྡོ་རྗེ་ཕྲ་མོ་གནས་པ་གང་ཡིན་པ་དེ་ནི་སྣའི་རྩེ་མོ་སྟེ། དེ་
བསམ་པར་བྱ་ཞིང་བསྒོམ་པར་བྱའོ། །དེས་ཅིར་འགྱུར་ཞེ་ན། རྡོ་རྗེ་ཕྲ་མོ་བདེ་རེག་པས། །སེམས་ནི་མཉམ་པར་གཞག་པར་འགྱུར། །ཞེས་བྱ་བ་གསུངས་ཏེ། སྣའི་རྩེ་མོར་རྡོ་རྗེ་ཕྲ་མོ་བསམས་པ་དེས་བདེ་བའི་རང་བཞིན་གྱི་རེག་པ་ནི། བདེ་བ་རེག་པ་སྟེ། རྡོ་རྗེ་ཕྲ་མོའི་བདེ་བའི་རེག་པར་
འགྱུར་ལ། རྡོ་རྗེ་ཕྲ་མོ་བདེ་བ་རེག་པར་འགྱུར་བ་དེ་ལས། སེམས་མཉམ་པར་གཞག་ཅིང་རྩེ་གཅིག་པར་འགྱུར་ཞེས་བྱ་བའི་ཐ་ཚིག་གོ། །རྡོ་རྗེ་ཕྲ་མོ་བདེ་རེག་པའི། །མཚན་མ་གལ་ཏེ་བྱུང་བ་ན། །ཞེས་བྱ་བ་ནི་སེམས་ལ་གང་གི་ཚེ་རྡོ་རྗེ་ཕྲ་མོའི་བདེ་བའི་རེག་པ་མཚན་མ་ལུས་
དང་སེམས་ཀྱི་འབྱུང་བར་གྱུར་པ་དེའི་ཚེ་དེ་བརྟན་པར་བྱས་ནས། མཚན་མ་དེ་ནི་ཁྱབ་བྱ་བ། །སེམས་དེས་ཀུན་དུ་ཁྱབ་པར་བྱ། །ཞེས་བྱ་བ་སྟེ་ཁྱབ་པར་བྱ་ཞེས་བྱ་བ་ནི་རྒྱ་ཆེར་བྱ་བའོ། །དེ་ལ་མཚན་མ་ནི་གཟུགས་དང་། རེག་པའི་མཚན་མ་གཉིས་སོ། །ཇི་སྐད་དུ་བཤད་པའི་མཚན་མ་