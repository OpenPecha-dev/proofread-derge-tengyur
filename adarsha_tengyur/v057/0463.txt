རྗེའི་དབྱིངས་ནི་རྣམ་པར་སྣང་མཛད་ལ་སོགས་པ་ནས། རྡོ་རྗེ་འབེབས་པའི་བར་རེ་རེ་ཞིང་འདིར་སྐྱེས་པས་ན། དེ་རྣམས་ནི་དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་རྡོ་རྗེའི་དབྱིངས་ཀྱི་རང་བཞིན་དུ་བསྐྱེད་པས་འགྲུབ་པའི་ཕྱིར་རྡོ་རྗེའི་དབྱིངས་
སོ། །དེ་བས་ན་རྡོ་རྗེ་དབྱིངས་ཀྱི་དུམ་བུ་ནི་རྡོ་རྗེ་དབྱིངས་ཀྱི་དུམ་བུ་མ་ལུས་པ་དེ་ལས་ཕྱོགས་གཅིག་ཅེས་བྱ་བའི་ཐ་ཚིག་གོ། །འདི་ནི་རྒྱུད་ཕྱི་མ་ལས་ཕྱག་རྒྱ་ཆེན་པོ་ཞེས་བྱ་བར་ཡང་སྟོན་ཏེ། དེ་ལ་ཕྱག་རྒྱ་ཡང་ཡིན་ལ་ཆེན་པོ་ཡང་ཡིན་པས་ཕྱག་རྒྱ་ཆེན་པོ་སྟེ། མི་བསྐྱོད་པའི་རང་བཞིན་བྱང་
ཆུབ་ཀྱི་སེམས་ཆེན་པོའི་ཕྱག་རྒྱ་ནི། ཆོས་བདག་མེད་པའི་ཡེ་ཤེས་ཀྱི་རང་བཞིན་གྱིས་འདི་ནི་ཐམས་ཅད་དུ་ཁྱབ་པའི་ཕྱིར་ཆེ་བ་ཉིད་དོ། །དེ་ལས་བྱུང་བ་རྣམ་པར་སྣང་མཛད་ལ་སོགས་པ་ནས་རྡོ་རྗེ་འབེབས་པའི་བར་ལ་ཉེ་བར་གདགས་པས་ཕྱག་རྒྱ་ཆེན་པོ་ཞེས་བྱའོ། །རྣམ་པར་སྣང་
མཛད་ལ་སོགས་པ་དེ་བཞིན་གཤེགས་པ་རྣམས་ལས་བྱུང་བས་ན། འདི་ནི་དེ་བཞིན་གཤེགས་པའི་རིགས་ཏེ། སྐྱེས་པས་རིགས་ཞེས་བཤད་པ་ཡིན། །ཞེས་གསུངས་པ་དང་། སྒེག་པ་རྡོ་རྗེ་སེམས་དཔའ་ཞེས་བཤད་པས། འདི་ནི་འདོད་ཆགས་ཀྱིས་འདོད་ཆགས་སྤང་བའི་ཕྱིར་
གསུངས་སོ། །དེ་ཡང་འདིར། ཤེས་རབ་ཐབས་ཀྱི་དེ་ཉིད་ཆེ། །བྱང་ཆུབ་ཆེན་པོ་རབ་གྲུབ་ཕྱིར། །བློ་ལྡན་རྡོ་རྗེ་སེམས་དཔའ་ཡིས། །རྟོག་པའི་རྒྱལ་པོ་འདི་གསུངས་སོ། །ཞེས་གསུངས་པ་ཡིན་ནོ།    །དེ་ལྟར་དེ་བཞིན་གཤེགས་པ་ཐམས་ཅད་ཀྱི་དེ་ཁོ་ན་ཉིད་བསྡུས་པ་ལས། 
དེ་བཞིན་གཤེགས་པ་ཐམས་ཅད་དང་མཉམ་པར་འཇུག་པ་ཉིད་ཀྱི་སྦྱོར་བས། དེ་བཞིན་གཤེགས་པ་ཐམས་ཅད་ཀྱི་རང་བཞིན་རྡོ་རྗེ་དབྱིངས་ཐམས་ཅད་དུ་ཐུགས་སུ་ཆུད་པའི་ཡེ་ཤེས་སེམས་དཔའི་ཚུལ་དེ་བཞིན་གཤེགས་པའི་རིགས་ཀྱི་ངོ་བོ། དེ་བཞིན་གཤེགས་པ་ཐམས་
ཅད་ཀྱི་དེ་ཁོ་ན་ཉིད་བསྡུས་པ་ཐེག་པ་ཆེན་པོ་མངོན་པར་རྟོགས་པ་ཞེས་བྱ་བ། རྣམ་པར་སྣང་མཛད་ཆེན་པོའི་རང་བཞིན་གྱི་རྟོག་པའི་རྒྱལ་པོ་ཆེན་པོ་བསྟན་ནས། ད་ནི་དེ་བཞིན་གཤེགས་པ་ཐམས་ཅད་ཀྱི་བཀའི་རྗེས་སུ་འཇུག་པའི་རང་བཞིན་གྱི་དམ་ཚིག་གི་ཕྱག་རྒྱའི་ངོ་བོ། རྡོ་རྗེའི་