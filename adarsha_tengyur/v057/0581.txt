ཡེ་ཤེས་ཀྱི་ཕྱག་རྒྱ་བསྐྱེད་པ་དེའི་ཕྱིར་ཡེ་ཤེས་ཀྱི་ཕྱག་རྒྱ་བརྗོད་དོ། །རྡོ་རྗེ་ལས་ལ་སོགས་པ་རྣམ་པ་བཞིའི་ཕྱག་རྒྱ་ནི། རྡོ་རྗེ་ཁྲོ་བོའི་མཛུབ་མོ་དག །བཀན་ཏེ་རྩེ་མོ་སྦྱར་བ་ལས། །བསྒྱུར་ནས་གཙུག་ཏོར་གྱི་ཕྱོགས་སུ་མཛུབ་མོ་དག་གཞག་པར་བྱ་སྟེ། གཡོན་པའི་ཕྱོགས་
ནས་གར་བསྐོར་བ་བྱས་ནས་ཡང་གཡས་པའི་ཕྱོགས་ནས་གར་གྱིས་བསྐོར་བ་སྙིང་གའི་ཕྱོགས་སུ་བཞག་ལ། ནྲི་ཏྱཻ་བཛྲ་ཞེས་བརྗོད་དོ། །དེ་བཞིན་དུ་ཁྲོ་བོའི་ཁུ་ཚུར་གཉིས་གར་བྱས་ལ་གོ་ཆའི་ཚུལ་དུ་བྱས་ཏེ། རཀྵ་བཛྲ་ཞེས་བྱ་བའོ། །དེ་བཞིན་དུ་གར་བྱས་ལ་ཁྲོ་བོའི་ཁུ་ཚུར་ཁར་བཞག་ནས་
ཁུ་ཚུར་མཐེའུ་ཆུང་གཉིས་མཆེ་བ་ལྟར་བྱས་ལ། ཁ་ད་བཛྲ་ཞེས་བྱའོ། །དེ་བཞིན་དུ་གར་བྱས་ལ་ཁྲོ་བོའི་ཁུ་ཚུར་གཉིས་ཁ་སྦྱར་ལ་ཕན་ཚུན་བཙིར་བར་བྱས་ལ། བནྡྷ་བཛྲ་ཞེས་བརྗོད་པར་བྱས་ནས་སྔ་མ་བཞིན་དུ་རེ་རེ་ཞིང་ཡང་ཕྱག་རྒྱ་དགྲོལ་བར་བྱའོ། །དེ་ལྟར་སློབ་དཔོན་གྱི་ལས་སུ་བྱ་བའི་ཆོ་ག་དང་། 
སློབ་མ་འཇུག་པ་ལ་སོགས་པ་བྱ་བ་རྒྱས་པར་བཤད་ནས། ད་ནི་དམ་ཚིག་དང་དབང་བསྐུར་བ་ཐོབ་པ་རྣམས་ལ་སློབ་དཔོན་གྱིས་གཟུངས་ཀྱི་དཀྱིལ་འཁོར་ལས་བཤད་པའི་དངོས་གྲུབ་རྣམས་བསྟན་པ་བཤད་པར་བྱའོ་ཞེས་བསྟན་པའི་ཕྱིར། དེ་ནས་ཞེས་བྱ་བ་ལ་སོགས་པ་གསུངས་པ་ཡིན་ནོ། །ཁྲོ་
བོའི་གསང་བའི་ནི་ཁྲོ་བོའི་གསང་བ་སྟེ། གཟུངས་ཀྱི་དཀྱིལ་འཁོར་དེའི་ཕྱག་རྒྱར་གྱུར་པའི་ཡེ་ཤེས་དེ་བསླབ་པར་བྱའོ། །རྡོ་རྗེ་གཟུང་བའི་ལག་གཉིས་ཀྱིས། །ཁྲོས་པའི་ཡིད་ཀྱིས་དྲག་གཏོགས་བྱ། །ཞེས་བྱ་བ་ནི། ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོ་ལས་བཤད་
པའི་རང་གི་ལྷའི་ཁྲོ་བོའི་རྣལ་འབྱོར་བྱས་ལ། ཧཱུཾ་བཛྲ་སྥོ་ཊ་ཞེས་བྱ་བ་འབུམ་བཟླས་སོ། །དེ་ནས་ཟླ་བ་ཉ་ལ་མཚན་ཐོག་ཐག་བཟླས་པ་བྱ་སྟེ། ཡང་ལས་ཀྱི་དུས་སུ་ཁྲོ་བོའི་རྣལ་འབྱོར་བྱས་ལ། སྙིང་པོ་འདི་དང་ལག་པ་གཉིས་སུ་རྡོ་རྗེ་འབར་བ་བསམ་པར་བྱའོ། །ལག་པ་གཡས་པར་གནས་
པའི་རྡོ་རྗེའི་དབུས་སུ་བསྒྲུབ་པར་བྱ་བའི་མིང་བྲིས་ཏེ། ཛཿཧཱུཾ་བཾ་ཧོཿཞེས་བྱ་བས་བསྒྲུབ་པར་བྱ་བའི་མིང་གི་གནས་སུ་བསྒྲུབ་པར་བྱ་བ་དགུག་པ་དང་། གཞུག་པ་དང་། བཅིང་བ་དང་། དབང་དུ་བྱས་ཏེ། ལག་པ་གཡོན་པའི་རྡོ་རྗེས་དངོས་སུ་བསྣུན་ཅིང་བཟུང་ནས། ཧཱུཾ་བཛྲ་སྥོ་ཊ་ཆེ་གེ་མོ་མཱ་ར་ཡ་ཐ་ཞེས་