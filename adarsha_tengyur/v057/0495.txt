ལ་ངེས་པར་སྦྱོར་བའི་དམ་ཚིག་གི་ཕྱག་རྒྱའོ། །རྡོ་རྗེ་བཅིངས་པ་སྦྲེལ་བ་ནི། །མཛུབ་མོ་གཉིས་ནི་དམ་པར་བྱ། །ཞེས་བྱ་བ་ནི་ལག་པ་གཉིས་ཀ་ཁ་ཐུར་དུ་བསྟན་ནས། མཛུབ་མོ་ལུ་གུ་རྒྱུད་དུ་སྦྲེལ་ནས། གུང་མོ་དང་མཐེ་བོ་གཉིས་ཀྱི་རྩེ་མོ་སྦྱར་ལ་བསྐོར་ནས་མཐེ་བོ་གཉིས་
དཔྲལ་བའི་ཕྱོགས་སུ་སྦྱར་ནས་འཛིན་པ་འདི་ནི་ལྷ་མོ་ཨུ་མ་ལ་སོགས་པ་ནས། རྡོ་རྗེ་ཆུ་ལྷའི་ཆུང་མའི་བར་དུ་མ་མོའི་ཚོགས་རྣམས་སྒྲུབ་པར་བྱེད་པ། རྡོ་རྗེ་ཧེ་རུ་ཀའི་ཕྱག་རྒྱ་འདིས་དེའི་ལས་ལ་ངེས་པར་སྦྱར་བར་བྱའོ། །དེ་ལྟར་འཇིག་རྟེན་གསུམ་གྱི་འཁོར་ལོ་ཐམས་ཅད་དཀྱིལ་འཁོར་དུ་བཅུག་པ་
དང་། དབང་བསྐུར་བ་དང་། བཀའ་བསྒོ་བ་ལ་ངེས་པར་སྦྱར་བ་བསྟན་ནས། ད་ནི་འབྱུང་པོའི་གདོན་ཐམས་ཅད་དགུག་པར་བཀའ་སྩལ་ནས། དེ་དགུག་པ་དང་། སྦྱང་བ་དང་། དེ་དག་དེ་བཞིན་དུ་བསད་པ་ལ་སོགས་པ་བསྲུང་བ་ནི། རྡོ་རྗེ་ལྕགས་ཀྱུ་གཉིས་བཅིངས་ཏེ། །སྙིང་གར་ཡོངས་སུ་
བསྐོར་བར་བྱ། །མཛུབ་གཉིས་ལྕགས་ཀྱུ་ཕྱི་རོལ་གྱི། །དཀྱིལ་འཁོར་དགུག་པའི་མཆོག་ཡིན་ནོ། །ཞེས་བྱ་བ་ནི་རྡོ་རྗེ་ཁུ་ཚུར་གཉིས་བཅིངས་ཏེ། དེའི་མཛུབ་མོ་གཉིས་ལྕགས་ཀྱུར་བྱས་ནས། སྙིང་གའི་ཕྱོགས་སུ་ཡོངས་སུ་བསྐོར་ལ། ལྕགས་ཀྱུའི་རྩེ་མོ་གཉིས་རང་གི་སྙིང་གར་བཞག་
སྟེ། མ་རུངས་པའི་དཀྱིལ་འཁོར་འགུགས་པར་བསམས་པས་ཁྲོ་བོ་རྡོ་རྗེ་ལྕགས་ཀྱུའི་རྡོ་རྗེ་ཧཱུཾ་ཞེས་བྱ་བ་སྙིང་ག་ནས་ཕྱུང་ལ་ཕྱོགས་བཅུ་ནས་གདོན་གྱི་དཀྱིལ་འཁོར་དགུག་པར་བྱའོ། །རྡོ་རྗེ་ཁྲོ་མཛུབ་ལེགས་པར་ནི། །སེན་མོ་སྤྲད་དེ་དཀྲིས་ནས་ཀྱང་། །རྩེ་མོ་གཉིས་ནི་དམ་སྦྱར་བ། །ཕྱག་
རྒྱ་འདི་ནི་མ་རུངས་འཇོམས། །ཞེས་བྱ་བ་ནི་ཁུ་ཚུར་གཉིས་རྒྱབ་ལེགས་པར་སྦྱར་ལ། མཛུབ་མོ་གཉིས་བརྐྱང་སྟེ། སེན་མོ་གཉིས་སྤྲད་ནས་དཀྲིས་ཏེ། རྩེ་མོ་གཉིས་དམ་པོར་སྦྱར་བ་དང་། བཅོམ་ལྡན་འདས་ཁྲོ་བོ་སྟོབས་པོ་ཆེ་ལས་མ་རུངས་པའི་དཀྱིལ་འཁོར་ཐམས་ཅད་ཕྱེ་མར་མཛད་
པར་དགོས་པ་ཡིན་ནོ། །རྡོ་རྗེ་ཆེན་པོ་མ་རུངས་པའི། །ཁྲོ་བོ་ཆེན་པོ་འདི་གསུངས་སོ། །ཞེས་བྱ་བ་ནི་བཅོམ་ལྡན་འདས་ཁྲོ་བོ་སྟོབས་པོ་ཆེ། ཕྱག་སྟོང་མངའ་བ་དབུ་སྟོང་མངའ་བ་ནི་རྡོ་རྗེ་མ་རུངས་པའི་ཁྲོ་བོ་ཆེན་པོའོ། །དེ་ལྟར་འབྱུང་པོ་ཐམས་ཅད་འགུགས་པ་བསྟན་ནས། ད་ནི་མཁའ་