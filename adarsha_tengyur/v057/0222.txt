མེ་ཏོག་གི་ཕྲེང་བས་བརྒྱན་པའོ། །གྲྭ་ཡི་ཕྱོགས་ནི་ཐམས་ཅད་དང་། །སྒོ་ཁྱུད་ཀྱི་ནི་མཚམས་རྣམས་སུ། །རྡོ་རྗེ་རིན་ཆེན་སྤྲས་པར་ནི། །དཀྱིལ་འཁོར་ཕྱི་རིམ་ཐིག་གདབ་བོ། །ཞེས་བྱ་བ་ནི་དཀྱིལ་འཁོར་གྲྭའི་ཕྱོགས་བཞི་ཆར་དུ་ཡང་ཟླ་བ་ཕྱེད་པ། དེའི་སྟེང་དུ་རྡོ་རྗེ་རིན་ཆེན་ཡོད་པར་
ཐིག་གདབ་པར་བྱའོ། །སྒོ་རྣམས་ཀྱི་སྒོ་ཁྱུད་ནི་སྒོ་ཁྱུད་དོ། །དེ་རྣམས་ཀྱི་མཚམས་ནི་རི་མོ་གཉིས་ཕྲད་པའི་ཚུལ་ཏེ། དེ་རྣམས་སུ་ཡང་ཟླ་བ་ཕྱེད་པའི་སྟེང་དུ་རྡོ་རྗེ་རིན་པོ་ཆེ་ཡོད་པར་ཐིག་གདབ་པར་བྱའོ། །དེ་ཡི་རིམ་པའི་ནང་ཞུགས་ལ། །འཁོར་ལོ་འདྲ་བར་ཞེས་བྱ་བ་ནི་ཕྱིའི་
དཀྱིལ་འཁོར་དེའི་རིམ་པའི་ནང་དུ་ཞུགས་ལ། འཁོར་ལོ་འདྲ་བར་དཀྱིལ་འཁོར་གྱི་གནས་གྲུ་བཞི་དང་སྒོ་བཞི་ལ་སོགས་པ་ཇི་སྐད་དུ་བཤད་པའི་ཕྱིའི་དཀྱིལ་འཁོར་དང་འདྲ་བ་ལ་རྟ་བབས་མེད་པར་ཐིག་གདབ་པར་བྱའོ། །རྡོ་རྗེ་ཐིག་གིས་ཡོངས་བསྐོར་བར། །ཞེས་བྱ་བ་ནི་རྩེ་གསུམ་
པའི་རྡོ་རྗེ་ཕྲེང་བས་བསྐོར་བའོ། །ཀ་བ་བརྒྱད་ཀྱིས་མཛེས་བགྱིས་པ། །ཞེས་བྱ་བ་ནི་ཕྱོགས་ཀྱི་ཆ་རེ་རེ་ཞིང་རྩིག་པ་ལ་བརྟེན་པའི་རྡོ་རྗེ་ཀ་བ་གཉིས་གཉིས་ཡོད་པ་དེའི་ཕྱིར། ཀ་བ་བརྒྱད་ཀྱིས་ཉེ་བར་མཛེས་པར་བྱས་པ་ཡིན་ནོ། །རྡོ་རྗེ་ཀ་བའི་ནང་ལོགས་སུའང་། །ཟླ་བའི་དཀྱིལ་འཁོར་
ལྔས་བརྒྱན་པ། །ཞེས་བྱ་བ་ནི་རྡོ་རྗེ་ཀ་བ་རྣམས་ཀྱི་མཆོག་སྟེ་གནས་དམ་པ་ཡིན་པས་ན་རྡོ་རྗེ་ཀ་བའི་མཆོག་གི་གནས་སུའོ། །རྡོ་རྗེ་ཀ་བའི་མཆོག་གི་གནས་དེ་རྣམས་སུ། བཅོམ་ལྡན་འདས་རྣམ་པར་སྣང་མཛད་དང་། མི་བསྐྱོད་པ་དང་། རིན་ཆེན་འབྱུང་ལྡན་དང་། འོད་དཔག་ཏུ་
མེད་པ་དང་། དོན་ཡོད་གྲུབ་པའི་གནས་རྣམས་སུ་ནི་ཉི་མའི་དཀྱིལ་འཁོར་ཟླུམ་པོ་ལྔའི་ཐིག་བཏབ་ལ། ཡང་རེ་རེ་ཞིང་ཟླ་བའི་དཀྱིལ་འཁོར་ལྔ་ལྔ་ཡོད་པའི་རྡོ་རྗེ་རི་མོས་ཡོངས་སུ་བསྐོར་བར་ཐིག་བཏབ་ལ། ཟུར་བཞི་པ་ལ་སྒོ་བཞི་པ། །ཀ་བ་བརྒྱད་ཀྱིས་མཛེས་བྱས་ཤིང་། །རྡོ་རྗེ་ཕྲེང་
བས་ཡོངས་བསྐོར་བར། །དཀྱིལ་འཁོར་དབུས་མ་བྲི་བར་བྱ། །ཞེས་བྱ་བ་ལ་སོགས་པ་ལ། བཅོམ་ལྡན་འདས་ཀྱིས་རྡོ་རྗེ་རྩེ་མོ་ལས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་ཆ་བགོ་བ་མཛད་པ་ཡིན་པས་ཐེ་ཚོམ་མི་བྱའོ། །འདིར་ཡང་དེའི་འཁོར་ལོ་འདྲ་བར་ཞེས་བསྟན་པ་ནི་འཁོར་