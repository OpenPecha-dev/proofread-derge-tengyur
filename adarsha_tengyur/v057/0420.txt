སྒོམ་པར་བྱེད་པ་གང་ཡིན་པ་དེ་ནི་དེ་བཞིན་གཤེགས་པ་ཐམས་ཅད་མཉེས་པར་བྱེད་པ་སྟེ། རྡོ་རྗེ་ཆགས་པའི་རང་བཞིན་ནོ། །དེ་བཞིན་གཤེགས་པ་ཐམས་ཅད་ཡང་དག་པར་དགྱེས་པར་བྱང་ཆུབ་ཀྱི་སྤྱོད་པའི་ཚུལ་གང་ཞིག་བྱེད་པ་དེ་ནི། དེ་བཞིན་གཤེགས་པ་ཐམས་ཅད་དགྱེས་པར་བྱེད་པ་མོ་སྟེ་ལེགས་པའི་རང་
བཞིན་ནོ། །དེ་བཞིན་གཤེགས་པ་ཐམས་ཅད་ཀྱི་མཆོད་པ་ཆེན་པོ་ཞེས་བྱ་བ་ནི། འདི་རྣམས་དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སེམས་ཀྱི་ཚུལ་གྱིས་དེ་བཞིན་གཤེགས་པ་ཐམས་ཅད་མཉེས་པར་བྱེད་པ་ཡིན་པས་དེ་སྐད་ཅེས་བྱའོ། །དབང་མོ་ཡང་ཡིན་ལ་ཆེན་མོ་ཡང་ཡིན་པས་ན་དབང་མོ་ཆེན་མོ་སྟེ་
བཅོམ་ལྡན་འདས་ནམ་མཁའི་སྙིང་པོ་སྟེ། དེའི་ཚུལ་གྱི་ལྷ་མོ་ནི་དབང་མོ་ཆེན་མོ་ཞེས་བྱའོ། །སྣང་བ་ཆེན་མོ་ཞེས་བྱ་བ་ནི་ནམ་མཁའ་ཁྱབ་པའི་སྣང་བ་མངའ་བ་རྡོ་རྗེ་ཉི་མའི་མཚན་མའི་ཕྱག་རྒྱ་མངའ་བས་ན་སྣང་བ་ཆེན་མོ་སྟེ། རྡོ་རྗེ་ཉི་མ་དེའི་ཚུལ་ཛིན་པའི་ལྷ་མོའོ། །རིན་པོ་ཆེ་ཆེན་པོའི་ཆར་འབེབས་པ་ནི་རྡོ་རྗེ་
དཔལ་ཏེ། དེའི་གཟུགས་འཛིན་པའི་རིག་པའི་ལྷ་མོའོ། །རབ་ཏུ་དགའ་ཞིང་མགུ་མ་ནི་དགའ་བ་ཆེན་པོ་ཉིད་ཀྱིས་མགུ་ཞིང་ཡིད་བདེ་བ་མངའ་བར་རབ་ཏུ་དགའ་ཞིང་མགུ་བ་ཆེན་པོ་སྟེ། རྡོ་རྗེ་བཞད་པའི་གཟུགས་འཛིན་གྱི་རིག་པའི་ལྷ་མོ་ཆེན་མོའོ། །དེ་བཞིན་གཤེགས་པ་ཐམས་ཅད་ཀྱི་དབང་བསྐུར་བའི་མཆོད་
པ་ཞེས་བྱ་བ་ནི། དེ་བཞིན་གཤེགས་པ་ཐམས་ཅད་ཀྱི་དབང་བསྐུར་བའི་མཆོད་པའི་རང་བཞིན་ནོ། །ཡེ་ཤེས་ཆེན་མོའི་གླུ་ཞེས་བྱ་བ་ནི། ཆོས་ཐམས་ཅད་རང་བཞིན་གྱིས་རྣམ་པར་དག་པའོ་ཞེས་བྱ་བའི་ཆོས་ལ་ངེས་པའོ། །རྡོ་རྗེ་ཆོས་དེའི་གཟུགས་འཛིན་པའི་གླུ་རབ་ཏུ་ལེན་པའི་ལྷ་མོ་གང་ཡིན་པ་དེ་ནི་ཡེ་ཤེས་
ཆེན་པོའི་གླུའོ། །དབྱངས་ཆེན་པོ་ནི་འཇམ་པའི་དབྱངས་སོ། །དེའི་རྗེས་སུ་འགྲོ་བ་གང་ཡིན་པ་དེ་ནི་དབྱངས་ཆེན་མོའི་རྗེས་སུ་འབྲང་མའོ། །དཀྱིལ་འཁོར་ཐམས་ཅད་དུ་འཇུག་པ་ནི་ལྷ་མོ་འདི་ཡོད་ན་དཀྱིལ་འཁོར་ཐམས་ཅད་དུ་འཇུག་པར་འགྱུར་བས་དཀྱིལ་འཁོར་ཐམས་ཅད་དུ་འཇུག་པ་མ་སྟེ། རྡོ་རྗེ་གཟུགས་
ཅན་གྱི་རིག་པ་གང་ཡིན་པ་དེའོ། །སྔགས་ཀྱི་སྤྱོད་པ་ནི་རྡོ་རྗེ་སྨྲ་བ་སྟེ། དེའི་གཟུགས་ཅན་གྱི་རིག་པ་གང་ཡིན་པ་ནི་སྔགས་ཀྱི་སྤྱོད་པ་མའོ། །དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་མཆོད་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ཆོས་ཀྱི་རང་བཞིན་གྱི་མཆོད་པའོ། །སེམས་མ་ཅན་ནི་ཞེས་བྱ་བ་ལ་སོགས་པའི་