ཟླ་བའི་དཀྱིལ་འཁོར་དེའི་སྟེང་དུ་རྡོ་རྗེ་ལྕགས་ཀྱུ་སྤྲུལ་ལ། བཛྲ་ཨཾ་ཀུ་ཤོ྅ཧཾ་ཞེས་བྱ་བས་ང་རྒྱལ་བསྐྱེད་དེ། དེ་ཉིད་བཛྲ་རཱ་ཛོ྅ཧཾ་ཞེས་བྱ་བས་རྡོ་རྗེ་རྒྱལ་པོར་རྣམ་པར་བསམས་ཏེ། དེ་ཉིད་དུ་རྡོ་རྗེ་ལྕགས་ཀྱུ་ལ་སོགས་པས་དེ་དགུག་པ་དང་། གཞུག་པ་དང་། 
བཅིང་བ་དང་། དབང་དུ་བྱས་ལ་དེའི་དམ་ཚིག་གི་ཕྱག་རྒྱ་དང་། བཛྲ་རཱ་ཛ་དྲྀ་ཤྱ་ཞེས་བྱ་བས་བལྟ་བར་བྱས་ལ། ཕྱག་རྒྱ་དེ་ཉིད་དང་ཛཿཧཱུཾ་བཾ་ཧོཿཞེས་ཟློས་ཤིང་རང་གི་ལུས་ལ་གཞུག་པར་བྱའོ། །ཡང་དེ་ཉིད་དང་ས་མ་ཡ་སྟྭཾ་ཞེས་ཟློས་ཤིང་རྒྱབ་ཏུ་ཟླ་བ་བསམ་པར་བྱ་སྟེ། ས་མ་
ཡ་སྟྭཾ་ཞེས་བརྗོད་པས། །རྒྱབ་ཏུ་ཟླ་བ་གྲུབ་ནས་ནི། །དེར་བདག་སེམས་དཔའི་ལུས་སུ་བསྒོམ། །ས་མ་ཡ་སྟྭཾ་ཨ་ཧཾ་བརྗོད། །བཛྲ་རཱ་ཛ་ཞེས་ཀྱང་བརྗོད་དོ། །དེ་བཞིན་དུ་རྡོ་རྗེ་འབེབས་པའི་བར་དུ་བསྒྲུབ་པར་བྱའོ། །ཛཿཧཱུཾ་བཾ་ཧོཿཞེས་བརྗོད་པས། །ལུས་ལ་སངས་རྒྱས་ཀུན་
གཞུག་གོ། །ཞེས་བྱ་བ་ནི་དེ་ལྟར་བཤད་མ་ཐག་པའི་ཚུལ་གྱིས་རྡོ་རྗེ་སེམས་དཔའ་ལ་སོགས་པའི་ཕྱག་རྒྱ་ཆེན་པོ་རབ་ཏུ་བསྒྲུབས་ལ་རྡོ་རྗེ་བསྡུ་བའི་ཕྱག་རྒྱ་བཅིངས་ལ་ཛཿཧཱུཾ་བཾ་ཧོཿཞེས་བརྗོད་དེ་རང་གི་ལུས་ལ་བྱེ་མ་ལ་བུམ་པའི་ཆུ་རྒྱུན་བླུགས་པ་ལྟར་སངས་རྒྱས་ཐམས་ཅད་གཞུག་པར་
བྱའོ། །ཇི་ལྟར་གཞུག་པར་བྱ་ཞེ་ན། ལེགས་པའི་ཆོ་ག་ཡིད་ཀྱིས་ནི། །ཞེས་བྱ་བ་གསུངས་པ་ཡིན་ཏེ། དེ་བཞིན་གཤེགས་པ་ཐམས་ཅད་རང་གི་ལུས་ལ་གཞུག་པའི་རྣམ་པར་ལེགས་པར་མཉམ་པར་གཞག་པའི་སྦྱོར་བས་ཡིད་ཀྱིས་ཛཿཧཱུཾ་བཾ་ཧོཿཞེས་བརྗོད་པར་བྱའོ་
ཞེས་བྱ་བའི་ཐ་ཚིག་གོ། །གཞན་ཡང་སྒྲུབ་པ་ཆེན་པོ་ནི། །ཞེས་བྱ་བ་ནི་སྔར་གྱི་ཕྱག་རྒྱ་ཆེན་པོ་སྒྲུབ་པ་ལ་ལྟོས་ནས་། འདི་ནི་དེ་བཞིན་གཤེགས་པ་ཚད་མེད་པ་བཅུག་པའི་སྦྱོར་བས། ཚད་མེད་པས་ཆེ་བའི་སྒྲུབ་པ་གཉིས་པ་ཡིན་ནོ། །དེ་བཞིན་གཤེགས་པའི་
ཟློས་པ་པོས་ནི་མངོན་པར་བྱང་ཆུབ་པ་ལྔའི་རིམ་པས་དེ་བཞིན་གཤེགས་པའི་ཕྱག་རྒྱ་ཆེན་པོ་བཅིངས་ལ་སྒྲུབ་པ་ཆེན་པོ་ཁོ་ན་བྱའི་ཅིག་ཤོས་ནི་མ་ཡིན་ནོ། །དེ་ནས་དེ་བཞིན་གཤེགས་པ་ཐམས་ཅད་བཅུག་ལ་རྡོ་རྗེ་དབྱིངས་ལ་སོགས་པའི་དམ་ཚིག་གི་ཕྱག་རྒྱ་ཡང་བཅིངས་ཏེ། རེ་