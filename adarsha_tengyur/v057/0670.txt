འཁོར་ལོ་ལ་སོགས་པའི་རང་གི་ཕྱག་རྒྱའི་ཚུལ་གྱིས་དེ་དག་དགོད་པར་བྱའོ། །མདུན་བརྐྱང་སྟེང་དུ་གཞག་པ་དང་། །ཞེས་བྱ་བ་ནི། གཡོན་པའི་ཁུ་ཚུར་གྱི་མཛུབ་མོ་བརྐྱང་བ་གཡས་པའི་ཁུ་ཚུར་གྱི་རྒྱབ་ཏུ་གཞག་པ་ནི་རྡོ་རྗེ་སྒྱུ་མའི་དམ་ཚིག་གི་ཕྱག་རྒྱའོ། །མཛུབ་མོ་མཐེབ་གདོང་སྦྱར་བ་
དང་། །ཞེས་བྱ་བ་ནི་གཡོན་པའི་ཁུ་ཚུར་གྱི་མཐེ་བོ་དང་མཛུབ་མོ་གཉིས་ཕན་ཚུན་དུ་གདོང་སྦྱར་ལ་ཟླུམ་པོར་བྱས་ཏེ་ཐུར་དུ་བསྟན་ནས་དྲིལ་བུ་འཛིན་པ་ལྟར་བྱེད་པ་ནི་རྡོ་རྗེ་དྲིལ་བུའོ། །ཨོཾ་ཞེས་བྱ་བ་སྤྱི་བོར་གཞག །ཅེས་བྱ་བ་ནི་གཡོན་པའི་ཁུ་ཚུར། གཡས་པའི་མཐེ་བོང་གི་སྟེང་དུ་གཞག་པ་ནི་
ཐུབ་པ་རྡོ་རྗེའིའོ། །རྡོ་རྗེའི་སྟེང་དུ་གཞག་པའོ། །ཞེས་བྱ་བ་ནི་གཡས་པའི་ཁུ་ཚུར་གཡོན་པའི་ཁུ་ཚུར་གྱི་སྟེང་དུ་གཞག་པ་ནི་རྡོ་རྗེ་མཚོན་ཆའི་ཁུ་ཚུར་གྱི་ཕྱག་རྒྱའོ། །རབ་ཏུ་བརྐྱང་ནས་ལག་གནས་པའོ། །ཞེས་བྱ་བ་ནི་ལག་པ་གཡས་པ་བརྐྱང་བའི་སྟེང་དུ་གཡོན་པའི་ལག་པ་བརྐྱང་ནས་
ཁ་ཐུར་དུ་བསྟན་ནས་གཞག་པ་ནི་རྡོ་རྗེ་འཁྱིལ་པའིའོ། །ལག་པ་རྒྱབ་ཏུ་དེ་བཞིན་ཏེ། །ཞེས་བྱ་བ་ནི། གཡས་པའི་ལག་པ་བརྐྱང་བའི་རྒྱབ་ཏུ་གཡོན་པའི་ལག་པ་བརྐྱང་སྟེ་ཁ་ཕུབ་ནས་གཞག་པ་ནི་རྡོ་རྗེ་འོད་ཀྱིའོ། །ཁུ་ཚུར་བཅིངས་གཞག་ལག་ངར་བསྐུམ། །ཞེས་བྱ་བ་ནི་གཡོན་
པའི་ཁུ་ཚུར་གྱིས་དཔུང་པའི་ཕྱེད་ཙམ་དུ་བསྐུམ་ལ་མདུན་དུ་དབྱུག་པ་འཛིན་པའི་ཚུལ་དུ་བྱས་པ་འདི་ནི་རྡོ་རྗེ་དབྱིག་པའིའོ། །ཁ་ཡི་ཕྱོགས་སུ་བསྐོར་བར་བྱ། །ཞེས་བྱ་བ་ནི། གཡོན་པའི་ཁུ་ཚུར་ཁའི་ཕྱོགས་སུ་བསྐོར་བ་འདི་ནི་རྡོ་རྗེ་སེར་སྐྱའིའོ། །གཡོན་པའི་མཐེ་བོའི་སྟེང་དུ་
གཞག །ཅེས་བྱ་བ་ནི་གཡས་པའི་ཁུ་ཚུར་གཡོན་པའི་མཐེ་བོའི་སྟེང་དུ་གཞག་པ་ནི་རྡོ་རྗེ་གླང་སྣའིའོ། །ཕྲེང་བ་འཆིང་བའི་ཐབས་སུ་སྦྱར། །ཞེས་བྱ་བ་ནི། གཡོན་པའི་ཁུ་ཚུར་གྱིས་རང་གི་མགོ་བོ་ལ་ཕྲེང་བ་འཆིང་བའི་ཚུལ་དུ་བྱེད་པ་ནི་རྡོ་རྗེ་ཕྲེང་བའིའོ། །ནོར་སྦྱིན་པར་ནི་གཡས་པ་སྟེ། །
ཞེས་བྱ་བ་ནི། ལག་པ་གཡས་པའི་ཁུ་ཚུར་ཡང་དང་ཡང་ནོར་སྦྱིན་པའི་ཚལ་དུ་བྱེད་པ་ནི་རྡོ་རྗེ་དབང་གིའོ། །རལ་གྲིའི་ཕྱག་རྒྱ་ཁུ་ཚུར་མཆོག །ཅེས་བྱ་བ་ནི་གཡས་པའི་ཁུ་ཚུར་རལ་གྲི་འཛིན་པའི་ཚུལ་དུ་བྱེད་པ་ནི། རྡོ་རྗེ་རྣམ་པར་རྒྱལ་བའོ། །གཡས་པའི་མདུན་དུ་གཏུན་རིངས་འཛིན། །