ནས་ཡང་གཅིག་ཏུ་འདྲེས་པ་ནི་རྡོ་རྗེ་ཧཱུཾ་མཛད་ཀྱི་སྐུ་དཔག་ཏུ་མེད་པ་ཐམས་ཅད་ཀྱི་ཚོགས་གཅིག་ཏུ་གྱུར་པའོ། །དབྱེར་མི་ཕྱེད་པའི་རྡོ་རྗེའི་བདག་ཉིད་ཁྲོ་བོ་ཆེན་པོའི་ལུས་རྡོ་རྗེ་ཧཱུཾ་མཛད་ཀྱི་སྐུར་གྱུར་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ནས་འདུག་སྟེ། ཆེད་
དུ་བརྗོད་པ་འདི་ཆེད་དུ་བརྗོད་དོ་ཞེས་གསུངས་སོ། །ཀུན་དུ་བཟང་ཞིང་སྡིག་མེད་དེ། །ཞེས་བྱ་བ་ནི་ཁྲོ་བོ་ལ་སོགས་པའི་གཟུགས་ཀྱིས་སེམས་ཅན་གྱི་དོན་མཛད་པའོ། །ཀུན་དུ་ཉོན་མོངས་པས་མ་གོས་པས་བཟང་ཞིང་ངོ་། །འདི་ཉིད་ལ་རབ་ཏུ་གཅོད་པ་མེད་པས་ན་སྡིག་མེད་པའོ། །ངོ་མཚར་བ་
ཅི་ཞིག་ཡིན་ཞེ་ན། གང་ཞིག་སེམས་ཅན་འདུལ་དོན་དུ། །ཞེས་བྱ་བ་སྨོས་ཏེ། གང་གི་ཕྱིར་མ་རུངས་ཤིང་གདུག་པའི་སེམས་ཅན་འདུལ་བར་བྱེད་པའི་ཕྱིར་རོ། །གང་གིས་ཤེ་ན། མི་མཛེས་པའི་ཁྲོ་བོའི་གཟུགས་ཀྱིས་སོ། །ཅི་འདྲ་བ་ཞེ་ན། ཡིད་འོང་གྱུར་པས་ཏེ། ཡིད་དུ་འོང་བ་དང་འདོད་
པར་གྱུར་པས་ཞེས་བྱ་བའི་ཐ་ཚིག་གོ། །དེ་བཞིན་གཤེགས་པ་ཐམས་ཅད་ཀྱི་སྤྱན་སྔར་ཞེས་བྱ་བ་ནི། མི་བསྐྱོད་པའི་གནས་ན་བཅོམ་ལྡན་འདས་རྣམ་པར་སྣང་མཛད་ལ་མངོན་དུ་ཕྱོགས་པས་གནས་པའོ། །ཡང་སྨོས་པ་ནི་སྔར་རྡོ་རྗེ་སེམས་དཔའ་དེ་བཞིན་གཤེགས་པའི་རིགས་ཀྱི་འཁོར་
ལོས་སྒྱུར་བས་བཀའ་ནོད་ཅིང་བཞུགས་པ་ཡིན་ལ། ད་ལྟར་ནི་གདུག་ཅིང་མ་རུངས་པའི་སེམས་ཅན་འདུལ་བའི་དོན་དུའོ། །དེའི་དོན་འདི་སྐད་སྟོན་པ་ཡིན་ཏེ། བཅོམ་ལྡན་འདས་རྣམ་པར་སྣང་མཛད་ཀྱིས་དེ་བཞིན་གཤེགས་པའི་རིགས་ཀྱི་འཁོར་ལོས་སྒྱུར་བའི་བཅོམ་ལྡན་འདས་རྡོ་རྗེ་
སེམས་དཔའ་དེ་ཉིད་ཏིང་ངེ་འཛིན་དང་། སྔགས་ཀྱི་རྡོ་རྗེ་རིགས་ཀྱི་བདག་པོ་རྡོ་རྗེ་ཧཱུཾ་མཛད་ཀྱི་སྐུར་མཛད་ནས། དེ་ཉིད་ཀྱིས་དེ་ལ་རྡོ་རྗེ་རིགས་ཀྱི་འཁོར་ལོས་སྒྱུར་བའི་ཕྱིར་གསང་བའི་དབང་བསྐུར་རོ། །དེས་ན་དེ་ནི་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་བྱུང་ནས་དེ་བཞིན་གཤེགས་
པ་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་དང་བཅས་པའི་ཞི་བའི་ཉམས་འཕོས་ནས་ཁྲོ་བོའི་ཉམས་བསྐྱེད་པས་སྤྲོ་བསྡུ་བྱས་ཏེ། དེ་ནས་རང་གི་ངོ་བོར་བྱས་ནས་སྤྱན་དྲངས་ཏེ། རྣམ་པར་སྣང་མཛད་ནས་བསྐལ་པ་བཟང་པོའི་མཐར་ཐུག་གི་བར་དུ་གནས་པ་རྣམས་ལ་རྣམ་པར་སྣང་མཛད་