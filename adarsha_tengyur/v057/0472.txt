རང་བཞིན་ཁྱོད་ཡིན་ནོ། །ཞེས་བྱ་བ་འདི་ནི། རྣམ་པ་ཀུན་གྱི་མཆོག་ལྡན་པ། །སངས་རྒྱས་གཟུགས་སུ་བདག་ཉིད་ནི། །བདག་ཉིད་ཀྱིས་ནི་བསྒོམ་བྱ་བ། །སངས་རྒྱས་བྱང་ཆུབ་བསྒོམ་པའོ། །ཞེས་གསུངས་པ་དེས་བཤད་པ་ཡིན་ནོ། །མཁས་པ་ཆེ་ཞེས་བྱ་བ་ནི་ལྷ་དང་གཅིག་ཏུ་
གྱུར་པའི་ཤེས་པའི་ངོ་བོ་དེས་ནི། མཁས་པ་ཡང་ཡིན་ལ་ཆེན་པོ་ཡང་ཡིན་པས་ན་འདི་མཁས་པ་ཆེ་སྟེ། བདག་ནི་དེ་བཞིན་གཤེགས་དང་མཉམ། །རྡོ་རྗེའི་ཚིག་ཏུ་ལན་ཅིག་བརྗོད། །དབང་པོ་གཉིས་ནི་མཉམ་སྦྱར་བས། །སངས་རྒྱས་ཐམས་ཅད་ཆགས་པར་བྱེད། །ཅེས་
བྱ་བ་ལ་སོགས་པ་འདིས་གསང་བའི་ཕྱག་རྒྱའི་ཡེ་ཤེས་རྣམ་པ་བཞི་གསུངས་པ་ཡིན་ནོ། །སངས་རྒྱས་ཡེ་ཤེས་ཞེས་བྱ་བ་ནི་དེ་བཞིན་གཤེགས་པ་རྣམ་པ་ལྔ་ནི་སངས་རྒྱས་ཏེ། དེ་དག་གི་ཆོས་ཀྱི་དཀྱིལ་འཁོར་དུ་གསུངས་པའི་ཕྱག་རྒྱ་ཆེན་པོ་ངེས་པའི་སངས་རྒྱས་ཀྱི་ཡེ་ཤེས་འདི་
ཡང་། རྡོ་རྗེ་ཕྲ་མོའི་ཚུལ་གྱིས་ནི། །རྡོ་རྗེ་དབུས་སུ་བསྒོམ་བྱ་བ། །བདག་ཉིད་སངས་རྒྱས་སྐུ་ཉིད་དུ། །དེས་ནི་སངས་རྒྱས་ཉིད་དུ་བསྒྲུབ། །ཅེས་བཅོམ་ལྡན་འདས་ཀྱིས་གསུངས་པ་གང་ཡིན་པ་དེས་བཤད་པ་ཡིན་ཏེ། མཚན་བདུན་ཅུའོ། །སངས་རྒྱས་ཆེ་ཞེས་བྱ་བ་ནི་སངས་
རྒྱས་ཀྱང་ཡིན་ལ་ཆེན་པོ་ཡང་ཡིན་པས་ན་སངས་རྒྱས་ཆེ་སྟེ། སེམས་དཔའ་བཅུ་དྲུག་གི་ཏིང་ངེ་འཛིན་ཏོ། །དེ་སྐད་དུ་ཡང་། རྡོ་རྗེ་ཕྲ་མོའི་ཚུལ་སྦྱར་ལ། །སྙིང་གར་རྡོ་རྗེ་ལ་སོགས་འཁོར། །བསྒོམས་ན་རྡོ་རྗེ་སེམས་དཔའ་སོགས། །གང་གི་དངོས་གྲུབ་སྦྱིན་པར་བྱེད། །ཅེས་གསུངས་
པ་འདིས་ཀྱང་སེམས་དཔའ་བཅུ་དྲུག་གི་ཏིང་ངེ་འཛིན་གྱི་ངོ་བོ་ཁྱོད་ཡིན་ནོ་ཞེས་བསྟན་པ་ཡིན་ནོ། །སངས་རྒྱས་སངས་རྒྱས་ཞེས་བྱ་བ་ནི། ཆོས་ཀྱི་དཀྱིལ་འཁོར་དུ་གསུངས་པའི་སངས་རྒྱས་རྣམ་པར་སྣང་མཛད་ལ་སོགས་པ་ནས། རྡོ་རྗེ་འབེབས་པའི་མཐར་ཐུག་པ་དེ་དག་ནི་སངས་རྒྱས་རྣམས་ཀྱི་
སངས་རྒྱས་ཏེ། ཆོས་ཀྱི་དཀྱིལ་འཁོར་དུ་གསུངས་པའི་དམ་ཚིག་དང་ཆོས་དང་ལས་ཀྱི་ཕྱག་རྒྱའི་ཏིང་ངེ་འཛིན་ནི་སངས་རྒྱས་ཀྱི་སངས་རྒྱས་སོ། །སངས་རྒྱས་མཆོད་པ་ཞེས་བྱ་བ་ནི། མཆོད་པ་ཆེན་པོ་ལ་སོགས་པའི་མཆོད་པ་སྟེ། སངས་རྒྱས་ཀྱི་རང་བཞིན་གང་ཡིན་པ་དེ་ཉིད་