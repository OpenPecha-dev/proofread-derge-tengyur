སློབ་དཔོན་ཉིད་ཁྲོ་བོ་ཏི་རཱིནྟི་རིའི་ཕྱག་རྒྱ་བཅིངས་ཏེ་ཞེས་བྱ་བ་ལ་སོགས་པ་གོ་སླའོ། །རྡོ་རྗེ་དམ་ཚིག་གི་ཡེ་ཤེས། །ཞེས་བྱ་བ་ནི་རྣམ་པར་སྣང་མཛད་དང་རྡོ་རྗེ་ཧཱུཾ་མཛད་ལ་སོགས་པ་ནས་མ་མོ་རྣམས་ཀྱི་བར་དུ་དཀྱིལ་འཁོར་གྱི་ཕྱག་རྒྱ་ལ་སོགས་པ་ནི་རྡོ་རྗེ་དམ་ཚིག་གི་
ཡེ་ཤེས་སོ། །དེ་བསྐྱེད་པར་བྱ་ཞེས་བྱ་བ་ནི། དེ་བས་ན་ཁྱེད་ཀྱིས་སུ་ལ་ཡང་མ་སྨྲ་ཤིག གང་གི་ཕྱིར་དམ་ཚིག་མི་ཤེས་པ་ལ་བརྗོད་པ་འདིས་སེམས་ཅན་དམྱལ་བར་ལྟུང་བ་དང་། དུས་མ་ཡིན་པར་འཆི་བར་འགྱུར་བ་དེའི་ཕྱིར། ཁྱོད་ཀྱིས་དམ་ཚིག་མི་ཤེས་པ་སུ་ལའང་མ་སྨྲ་ཤིག་ཅེས་
བྱའོ། །ལྷག་མ་ནི་གོ་སླའོ། །མཐེ་ཆུང་མཐེ་བོ་སྦྲེལ་བ་དང་། །ལག་གཉིས་བླ་དང་འོག་ཏུ་བཏང་། །ཞེས་བྱ་བ་ནི་ལག་པ་གཡོན་པ་ཁ་ཐུར་དུ་བསྟན་ལ་མདུན་དུ་ཐད་ཀར་བརྐྱང་སྟེ། དེའི་སྟེང་དུ་ལག་པ་གཡས་པ་དེ་བཞིན་དུ་བརྐྱང་སྟེ་བཀན་ནས། གཡོན་པའི་མཐེའུ་ཆུང་གིས་གཡས་པའི་མཐེ་
བོ་དང་གཡས་པའི་མཐེ་བོས་གཡོན་པའི་མཐེའུ་ཆུང་དང་ལུ་གུ་རྒྱུད་ལྟར་སྦྲེལ་བ་ཡང་གཡས་པའི་མཐེའུ་ཆུང་གིས་གཡོན་པའི་མཐེ་བོ་དང་། གཡོན་པའི་མཐེ་བོས་གཡས་པའི་མཐེའུ་ཆུང་ལུ་གུ་རྒྱུད་ལྟར་སྦྲེལ་བར་བྱས་ནས། ལྷག་མ་སོར་མོ་གསུམ་པ་རྡོ་རྗེ་རྩེ་མོ་གསུམ་པ་ལྟར་བྱས་པ་འདི་ནི་རྡོ་རྗེ་
འཆང་བའིའོ། །དེ་ནས་ཞེས་བྱ་བ་ནི། དཀྱིལ་འཁོར་བསྟན་པའི་རྗེས་ཐོགས་ལ། །ཞེས་བྱ་བའི་དོན་ཏོ། །གནས་སྐབས་འདིར་དབང་བསྐུར་བ་མི་སྲིད་པས། ཕྱི་རོལ་གྱི་བུམ་པའི་དབང་བསྐུར་བ་གང་ཡིན་པ་དེ་ཡང་རྡོ་རྗེ་འཛིན་པའི་ཕྱག་རྒྱ་སྔོན་དུ་འགྲོ་བ་ཡིན་གྱི་ཕྱི་ནས་ནི་མ་ཡིན་པས་སོ། །
དེ་བས་ན་གདོང་གཡོགས་བཅིངས་པའི་རྗེས་ཐོགས་ལ་འཇུག་པར་བྱེད་པ་ཡིན་པའི་ཕྱར་རོ། །དེ་ལ་ཐོག་མར་རེ་ཞིག་སློབ་མ་དཀྱིལ་འཁོར་དུ་འཇུག་པ་ན། སློབ་དཔོན་ལ་འདི་སྐད་ཅེས་བརྗོད་པར་བྱའོ། །དགའ་ཆེན་ཁྱོད་བདག་སྟོན་པ་བས། །སློབ་དཔོན་ཁྱོད་ནི་དགོངས་སུ་གསོལ། །བྱང་
ཆུབ་ཆེན་པོའི་ཚུལ་བསྟན་པ། །མགོན་པོ་ཆེན་པོ་བདག་འཚལ་ལོ། །དམ་ཚིག་དག་ཀྱང་བདག་ལ་སྩོལ། །སྡོམ་པ་དག་ཀྱང་བདག་ལ་སྩོལ། །སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་པོ་ཡང་བདག་ལ་སྩོལ། །ཐར་པ་ཆེན་པོའི་གྲོང་མཆོག་ཏུ། །མགོན་པོ་བདག་ནི་གཞུག་པར་