པ་དེ་ནི་གསང་བ་ཡིན་ཏེ། རྒྱ་ཆེན་པོ་ལ་དགའ་བ་དང་། མདོར་བསྡུས་པ་ལ་དགའ་བའི་དཀྱིལ་འཁོར་དུ་འཇུག་པ་ལ་ཁྱེད་ཀྱིས་བརྗོད་པར་མི་བྱའོ། །དེ་ཅིའི་ཕྱིར་ཞེས་བྱ་བ་ནི་ཅིའི་ཕྱིར་འདི་བདག་གིས་བསྟན་པར་མི་བྱ་ཞེ་ན། ལོག་པར་ལྟ་བ་དང་ཞེས་བྱ་བ་ལ་སོགས་པ་གསུངས་ཏེ། སེམས་ཅན་འདི་
ལྟ་བུ་དག་ཀྱང་ཡོད་དོ། །ཇི་ལྟ་བུ་ཞེ་ན། ལོག་པར་ལྟ་བ་སྟེ། རྣམ་པར་སྣང་མཛད་ཆེན་པོའི་རྣམ་པར་སྤྲུལ་པ་ལ་མི་མོས་པའོ། །ཅིའི་ཕྱིར་དེ་ལོག་པར་ལྟ་བ་ཡིན་ཞེ་ན། གང་གི་ཕྱིར་སྡིག་པའི་ལས་བྱེད་པའི་ཞེས་བྱ་བ་གསུངས་ཏེ། དམ་པའི་ཆོས་སྤོང་བ་ལ་སོགས་པ་ལས་ཀྱི་སྒྲིབ་པས་བསྒྲིབས་
པའི་རྒྱུ་དེས་ན་བརྩོན་འགྲུས་ཆུང་བའོ། །བརྩོན་འགྲུས་ཆུང་བ་ཉིད་ཀྱིས་ན། དེ་བཞིན་གཤེགས་པའི་གསུང་ཐོས་པ་དང་། བསམ་པ་དང་བསྒོམ་པ་ལ་མངོན་པར་བརྩོན་པ་མེད་པ་ཉིད་ཀྱིས་ན་རྡོ་རྗེ་སེམས་དཔའ་ལ་སོགས་པའི་དཀྱིལ་འཁོར་གྱི་ཆོ་ག་རྒྱས་པ་ཡོངས་སུ་མི་ཤེས་པས་
དེའི་སྦྱོར་བ་མེད་པ་ཡིན་ནོ། །སྦྱོར་བ་ལ་མཁས་ཀྱང་རི་མོའི་ལས་མི་ཤེས་པ་ཡོད་དེ། དེ་ལྟ་བུ་དེ་དག་ནི་རྡོ་རྗེ་དབྱིངས་ལ་སོགས་པའི་དཀྱིལ་འཁོར་བཞིར་མི་འཇུག་སྟེ། དེ་དག་གི་དོན་དུ་འདི་བྱིན་གྱིས་བརླབས་སོ་ཞེས་བྱ་བར་སྦྱར་རོ། །དེ་བས་ན་གཞན་དག་ལ་བསྟན་པར་མི་བྱའོ། །དེ་བཞིན་
གཤེགས་པ་ཐམས་ཅད་ཀྱི་རིགས་ཀྱི་དཀྱིལ་འཁོར་ཞེས་བྱ་བ་ནི་དེ་བཞིན་གཤེགས་པ་ཐམས་ཅད་རྡོ་རྗེ་སེམས་དཔའ་ལ་སོགས་པ་ནི་དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་དཀྱིལ་འཁོར་རོ། །དེ་རྣམས་ཀྱི་དམ་ཚིག་ཏུ་གྱུར་པ་ནི་མི་འདའ་བའི་དོན་ཏོ། །དམ་ཚིག་ཅེས་བྱ་བ་སྟེ་དཀྱིལ་འཁོར་འདི་ནི་མི་འདའ་བ་ཡིན་ཞིང་དེ་རྣམས་
འདིའི་ནང་དུ་འདུས་པ་དེ་རྣམས་ཀྱི་དམ་ཚིག་ཏུ་གྱུར་པའོ། །འདི་སྐད་སྟོན་པ་ཡིན་ཏེ། འདི་བྲིས་པས་རྡོ་རྗེ་དབྱིབས་ལ་སོགས་པའི་དཀྱིལ་འཁོར་བཞི་བྲིས་པར་གྱུར་པ་ཡིན་ཏེ། གང་གི་ཕྱིར་འདི་ལྟར་འདིར་ཞུགས་ན་དཀྱིལ་འཁོར་ཐམས་ཅད་དུ་ཞུགས་པར་གྱུར་ཅིང་། འདིར་དབང་བསྐུར་ན་ཐམས་ཅད་དུ་དབང་བསྐུར་བ་ཡིན་
ཞེས་བྱ་བ་ནས། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་དམ་པ་དངོས་གྲུབ་ཀྱི་བར་དུ་བྱིན་གྱིས་བརླབས་ཞེས་བྱ་བ་ལ། རྡོ་རྗེ་སྟེ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་དམ་པ་ཡིན་པས་ན། རྡོ་རྗེ་དམ་པ་ནི་བཅོམ་ལྡན་འདས་རྣམ་པར་སྣང་མཛད་དོ། །དེའི་དངོས་གྲུབ་གྲུབ་ཅིང་རྫོགས་པ་དེའི་