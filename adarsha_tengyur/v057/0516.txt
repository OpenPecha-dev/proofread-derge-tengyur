དཔོན་གྱིས་ཀ་བ་བརྒྱད་ཀྱི་ཐིག་གདབ་པར་བྱའོ། །ཐོག་མར་ལྷོ་ཕྱོགས་སུ་གནས་ནས་བྱང་གི་ཕྱོགས་སུ་བལྟས་ཏེ། ཤར་སྒོའི་ཐད་ཀའི་གདུང་གི་ཐིག་གདབ་པ་དང་། དེ་ནས་བྱང་གི་ཕྱོགས་སུ་གནས་ཏེ་ལྷོར་བལྟས་ནས་ནུབ་ཀྱི་སྒོའི་ཐད་ཀའི་གདུང་གི་ཐིག་གདབ་པ་དང་། དེ་ནས་ནུབ་ཏུ་གནས་
ཏེ་ཤར་དུ་བལྟས་ནས་བྱང་གི་སྒོའི་ཐད་ཀའི་གདུང་གི་ཐིག་གདབ་པ་དང་། དེ་ནས་ཤར་དུ་གནས་ཏེ་ནུབ་ཏུ་བལྟས་ནས། ལྷོའི་སྒོའི་ཐད་ཀའི་གདུང་གི་ཐིག་གདབ་པར་བྱའོ། །ཐམས་ཅད་དུ་སློབ་དཔོན་དང་སློབ་མ་ཐིག་འཛིན་པ་སྐོར་ཕྱོགས་སུ་འགྲོ་བར་བྱའོ། །དེ་སྐད་དུ་ཡང་། ཕྱོགས་ཀུན་
མཉམ་པ་ཉིད་དམིགས་ལ། །མཁས་པས་དཀྱིལ་འཁོར་ཐིག་བཏབ་སྟེ། །ཤར་དང་ནུབ་དང་བྱང་དང་ལྷོར། །ཐིག་བཞི་བཏབ་པས་དཀྱིལ་འཁོར་བརྒྱད། །ཅེས་གསུངས་སོ། །དེ་ནས་མིག་གཡས་པ་དང་གཡོན་པར་ཡི་གེ་ཧི་ལས་ཉི་མ་དང་ཟླ་བར་བསྐྱེད་དེ། ཀུན་ནས་ཁྲོ་བོའི་ལྟ་བས་
བལྟས་ལ་སྒོ་རྣམས་བྱའོ། །དེ་ལྟར་ཚོན་གྱི་རིམ་པ་རྫོགས་ནས། ལྷ་རྣམས་དགོད་པར་བྱ་སྟེ། དེ་ལྟར་བཅོམ་ལྡན་འདས་རྣམ་པར་སྣང་མཛད་ནི་ཞལ་བཞི་པ་ཟླ་བའི་མདོག་ཅན། རིན་པོ་ཆེའི་ཅོད་པན་དང་། དར་དཔྱངས་ཀྱིས་དབང་བསྐུར་བ། ཇི་སྐད་བཤད་པའི་ཕ་གུའི་སྟེང་དུ་སེང་གེ་དང་
པདྨའི་གདན་ལ། རྡོ་རྗེ་སྐྱིལ་མོ་ཀྲུང་གིས་བཞུགས་པ། ཕྱག་གཉིས་ཀྱིས་བྱང་ཆུབ་མཆོག་གི་ཕྱག་རྒྱ་བཅིངས་པས་རྡོ་རྗེ་རྩེ་ལྔ་པ་བསྣམས་པ་ཞལ་དང་པོ་ཤར་དུ་གཟིགས་པའོ། །རྡོ་རྗེ་སེམས་མ་ལ་སོགས་པ་ཡང་ཤེས་པར་བྱའོ། །བཅོམ་ལྡན་འདས་རྡོ་རྗེ་ཧཱུཾ་མཛད་ནི་མི་བསྐྱོད་པའི་
གནས་སུ་གླང་པོ་ཆེའི་གདན་ལ་ཨུ་མ་ཁྱོ་ཤུག་ཞབས་ཀྱིས་མནན་པ་བྲི་བར་བྱའོ། །དེའི་སྙིང་པོ་ནི་གཉིས་ཏེ། ཨོཾ་ཧཱུཾ་བཛྲ་ཏྲི་ཤཱུ་ལ། ཨོཾ་སུཾ་བྷ་ནི་སུཾ་བྷ་བཛྲ་བི་དྱ་ཨུཏྟ་མ་ཧཱུཾ་ཕཊ། ཅེས་བྱ་བ་དང་། ཨོཾ་ཀྲོ་དྷ་བཛྲ་ཨེ་ཛྭ་ལ་ཏྲི་ཤཱུ་ལཾ། བནྡྷ་ཧྲྀ་ད་ཡཾ་བཛྲེ་ཎ་ཧཱུཾ་ཕཊ། ཅེས་བྱ་བ་ནི་ཨུ་མའོ། །དེ་ལ་
དབང་ཕྱུག་ནི་ཕྱག་གཡས་པས་རྡོ་རྗེ་རྩེ་གསུམ་པ་དང་། གཡོན་པས་མདུང་རྩེ་གསུམ་པ་བསྣམས་པ། རྒྱན་དང་ཁ་དོག་ནི་ཇི་ལྟར་གྲགས་པའོ། །ཨུ་མ་ནི་གསེར་གྱི་མདོག་ཅན། དབང་ཕྱུག་བཞིན་དུ་རྡོ་རྗེ་རྩེ་གསུམ་པ་བསྣམས་པའོ། །ཁྲོ་བོ་རྡོ་རྗེ་སེམས་དཔའ་སྐུ་མདོག་སྔོན་པོ། ཁྲོ་