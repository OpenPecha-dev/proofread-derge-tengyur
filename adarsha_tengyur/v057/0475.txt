ཆོས་བདག་མེད་པའི་ཆགས་པས་ཡང་དག་པའི་ལམ་གྱི་ངོ་བོ་གཟུང་བ་དང་འཛིན་པའི་རྣམ་པར་རྟོག་པ་ཞི་བས་ཉན་ཐོས་དང་རང་སངས་རྒྱས་ཀྱི་སེམས་ཞི་བར་བྱེད་པས་ན་ཞི་བའོ། །ཁྲོ་བོ་ཞེས་བྱ་བ་ནི་ཁྲོ་བོ་རྡོ་རྗེ་ལེགས་པར་བྱེད་པས་མ་རུངས་པ་དྲག་པོའི་སེམས་ཅན་གསོད་པ་དང་སྲེག་པ་དང་
འཚེད་པ་ལ་སོགས་པ་མཛད་པའི་ཕྱིར་རོ། །དེ་བཞིན་གཤེགས་པ་དེ་ཉིད་ཆེ། །ཞེས་བྱ་བ་ནི་ཁྲོ་བོ་རྡོ་རྗེ་ཁྲོ་གཉེར་ཏེ་དེ་བཞིན་གཤེགས་པ་རྣམས་ཀྱང་ནམ་མཁའ་དང་མཉམ་པའི་ཡེ་ཤེས་ལས་བྱུང་བ་ཁྲོ་གཉེར་གྱི་ཁྲོ་བོ་འབར་བའི་ལྟ་བས་སེམས་ཅན་ཐམས་ཅད་ཀྱི་འདོད་ཆགས་ལ་སོགས་པའི་སེམས་
དྲངས་ནས་ཆོས་ཐམས་ཅད་རྟོགས་པ་ནི་དེ་ཉིད་ཀྱང་ཡིན་ལ་ཆེན་པོ་ཡང་ཡིན་པས་ན་དེ་ཉིད་ཆེའོ། །ཡང་དག་མཐའ་ཞེས་བྱ་བ་ནི་ཁྲོ་བོ་རྡོ་རྗེ་ཉི་མ་སྟེ། དེ་བཞིན་ཉིད་དང་ཡང་དག་པའི་མཐའ་དེ་སྟོན་པར་བྱེད་པས་ན་ཡང་དག་པའི་མཐའ་ནི་ཁྲོ་བོ་རྡོ་རྗེ་ཉི་མའི་ཡེ་ཤེས་ཀྱིས་བག་ཆགས་དང་བཅས་པའི་ཉོན་མོངས་པའི་མུན་པ་
སེལ་བར་བྱེད་པའི་ཕྱིར་རོ། །ཆེ་བའི་ཚུལ་ཞེས་བྱ་བ་ནི་ཁྲོ་བོ་རྡོ་རྗེ་རྒྱལ་མཚན་ཏེ་བྱམས་པའི་སྦྱིན་པའི་ཁྲོ་བོ་དེས་སྟོབས་དང་མི་འཇིགས་པ་ལ་སོགས་པའི་དོན་སྟེར་བས་ན་ཆེ་བའི་ཚུལ་ལོ། །ཕ་རོལ་ཕྱིན་པ་ཀུན་མཁྱེན་པ། །ཞེས་བྱ་བ་ནི་ཕ་རོལ་ཏུ་ཕྱིན་པ་བཅུ་དྲུག་གོ། །འདི་ལྟ་སྟེ། དེ་བཞིན་གཤེགས་པ་ཐམས་ཅད་ཀྱི་
བྱང་ཆུབ་ཀྱི་སེམས་བསྡུས་པའི་ཡེ་ཤེས་ཀྱི་ཕ་རོལ་ཏུ་ཕྱིན་པ་རྡོ་རྗེ་སེམས་མ་དང་། དེ་བཞིན་གཤེགས་པ་ཐམས་ཅད་ཀྱི་དབང་བསྐུར་བའི་བསྡུས་པའི་ཕ་རོལ་ཏུ་ཕྱིན་པ་རྡོ་རྗེ་རིན་ཆེན་མ་དང་། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་ཡེ་ཤེས་བསྡུས་པ་རྡོ་རྗེ་ཆོས་ཉིད་ཀྱི་ཕ་རོལ་ཏུ་ཕྱིན་པ་རྡོ་རྗེ་ཆོས་
མ་དང་། དེ་བཞིན་གཤེགས་པ་ཐམས་ཅད་ཀྱི་བརྩོན་འགྲུས་ཀྱི་བདག་ཉིད་ཀྱི་ཕྲིན་ལས་བསྡུས་པ་མཆོད་པའི་ཕྲིན་ལས་ཀྱི་ཕ་རོལ་ཏུ་ཕྱིན་པ་རྡོ་རྗེ་ལས་མ་དང་། སྦྱིན་པ་དང་། ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། ཤེས་རབ་དང་། བསམ་གཏན་དང་། སྨོན་ལམ་དང་། ཐབས་ཀྱི་ཕ་རོལ་ཏུ་ཕྱིན་པ་སྒེག་མོ་ལ་སོགས་
པའི་མཆོད་པའི་ལྷ་མོ་བརྒྱད་དང་། བདུད་ལས་རྒྱལ་བའི་ཡེ་ཤེས་བྱ་བ་མི་ཐུབ་པའི་ཕ་རོལ་ཏུ་ཕྱིན་པ་དང་། ལྷག་པ་ལས་ཆེས་ལྷག་པའི་བར་ཆད་མེད་པའི་ལམ་གྱི་ངོ་བོ་ཤེས་རབ་ཡེ་ཤེས་ཀྱི་ཕ་རོལ་ཏུ་ཕྱིན་པ་དང་། དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་དུ་མངོན་པར་བྱང་ཆུབ་པ་མངོན་སུམ་དུ་མཛད་