པས་ཞེས་བྱ་བ་ནི་བདུག་པ་མའི་དམ་ཚིག་གི་ཕྱག་རྒྱས་ནི་འཇིག་རྟེན་ཚིམ་པར་བྱེད་པར་འགྱུར་རོ། །མེ་ཏོག་གིས་ནི་ཞེས་བྱ་བ་མེ་ཏོག་མའི་དམ་ཚིག་གི་ཕྱག་རྒྱས་ནི་མཛེས་པའི་གཟུགས་ཐོབ་པར་འགྱུར་རོ། །མར་མེའི་ཞེས་བྱ་བ་ནི་མར་མེ་མའི་
དམ་ཚིག་གི་ཕྱག་རྒྱས་ནི་མིག་ལྔ་ཐོབ་པའི་ཕྱིར་སྣང་བ་དག་པ་ཉིད་དུ་འགྱུར་རོ། །དྲི་ཡིས་ཞེས་བྱ་བ་ནི་བྱུག་པ་མའི་དམ་ཚིག་གི་ཕྱག་རྒྱས་ནི་ལྷ་རྫས་ཀྱི་དྲི་རྙེད་པར་འགྱུར་རོ། །རྡོ་རྗེ་ལྕགས་ཀྱུ་ནི་རྡོ་རྗེ་ལྕགས་ཀྱུའི་དམ་ཚིག་གི་ཕྱག་རྒྱ་སྟེ། དེས་ནི་ཡང་དག་པར་འགུགས་པར་འགྱུར་
རོ། །རྡོ་རྗེ་ཞགས་པས་ནི་རྡོ་རྗེ་ཞགས་པའི་དམ་ཚིག་གི་ཕྱག་རྒྱ་སྟེ། དེས་ནི་འཇུག་པར་བྱེད་དོ། །རྡོ་རྗེ་ལྕགས་སྒྲོག་ནི་རྡོ་རྗེ་ལྕགས་སྒྲོག་གི་དམ་ཚིག་གི་ཕྱག་རྒྱ་སྟེ་དེས་ནི་འཆིང་བར་བྱེད་དོ། །རྡོ་རྗེ་དྲིལ་བུ་ནི་རྡོ་རྗེ་འབེབས་པའི་དམ་ཚིག་གི་ཕྱག་རྒྱ་སྟེ། དེས་ནི་ཡང་དག་པར་འབེབས་
ཤིང་མཉེས་པར་བྱེད་དོ། །དེ་ནས་ཆོས་ཀྱི་ཕྱག་རྒྱ་རྣམས་བཤད་དོ་ཞེས་བྱ་བ་ནི་ཆོས་ཐམས་ཅད་རང་བཞིན་གྱིས་རྣམ་པར་དག་པའོ་ཞེས་རྟོགས་པ་ནི་ཆོས་སོ། །དེ་ཉིད་ནི་སེམས་ཅན་ཐམས་ཅད་ཀྱི་རྒྱུད་ལ་རྒྱས་འདེབས་པས་ན་ཕྱག་རྒྱའོ། །དེ་སྟོན་པར་བྱེད་པའི་སྒྲ་ལ་ཡང་ཉེ་
བར་གདགས་པས་དེ་སྐད་ཅེས་བྱའོ། །བཛྲ་ཛྙཱ་ན་སངས་རྒྱས་རྣམས། །ཞེས་བྱ་བ་ནི། དེ་བཞིན་ཉིད་ནི་རྡོ་རྗེ་སྟེ། དེའི་ཡེ་ཤེས་ནི་རྡོ་རྗེའི་ཡེ་ཤེས་སོ། །དེ་སྟོན་པར་བྱེད་པ་བཛྲ་ཛྙཱ་ན་ཞེས་བྱ་བའི་སྒྲའི་ཚུལ་འདི་ནི་དེ་བཞིན་གཤེགས་པ་ལྔ་པོའི་ཆོས་ཀྱི་ཕྱག་རྒྱ་ཡིན་ནོ། །རྡོ་རྗེ་དབྱིངས་
ནི་བརྟན་པར་བྱེད། །ཅེས་བྱ་བ་ནི་དེའི་ལས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ནི་རྡོ་རྗེ་དབྱིངས་ཏེ། དེ་བརྟན་པར་བྱེད་པས་ན། རྡོ་རྗེ་དབྱིངས་ནི་བརྟན་པར་བྱེད། །ཅེས་བྱའོ། །འདི་སྐད་སྟོན་ཏེ། དེ་བཞིན་གཤེགས་པའི་ཟློས་པ་པོས་རང་བཞིན་
གྱིས་དག་པར་མོས་པས་ལྕེ་ལ་རྡོ་རྗེ་དཀར་པོར་བསམ་པར་གང་གི་ཚེ་བཛྲ་ཛྙཱ་ན་ཞེས་བྱ་བ་དགོད་པར་བྱས་པ་དེའི་ཚེ། དེའི་སྐུ་དང་གསུང་དང་ཐུགས་རྡོ་རྗེར་འགྱུར་རོ། །རྡོ་རྗེ་སེམས་དཔའ་ལ་སོགས་པའི་ཆོས་ཀྱི་ཕྱག་རྒྱའི་དབང་དུ་བྱས་ནས། དེ་ནས་ཞེས་བྱ་བ་ལ་སོགས་པ་གསུངས་