གཤེགས་པ་ཐམས་ཅད་ཀྱི་ཐུགས་དང་། རང་གི་ཐུགས་ཀྱི་སེམས་དཔའི་རྡོ་རྗེ་ཡེ་ཤེས་ལས་ཁྲོ་བོ་འདོད་པའི་རྒྱལ་པོ་ངེས་པར་སྐྱེད་པར་མཛད་ཅེས་བྱ་བའི་དོན་ཏོ། །ཕྱུང་བ་ནི་འབྱིན་པར་མཛད་པའོ། །དེ་ནས་ཕྱུང་མ་ཐག་ཏུ་འཇིག་རྟེན་གསུམ་གྱི་བདག་པོའི་ཚོགས་ཀྱིས་བསྐོར་
ཞིང་གནས་པ་རྡོ་རྗེ་ལྕགས་ཀྱུས་བཀུག་ནས་འཁོད་པར་གྱུར་ཏོ་ཞེས་བྱ་བར་སྦྱར་རོ། །འཇིག་རྟེན་གསུམ་གྱི་དབང་པོ་ཇི་སྙེད་པ་ཞེས་བྱ་བ་ནི། ས་འོག་དང་། ས་བླ་དང་། ས་སྟེང་གི་འཇིག་རྟེན་གསུམ་ཡིན་པས་འཇིག་རྟེན་གསུམ་མོ། །འཇིག་རྟེན་གསུམ་པོ་ཉིད་འཇིག་རྟེན་གསུམ་སྟེ། འཇིག་
རྟེན་གསུམ་གྱི་དབང་ཕྱུག་ཆེན་པོ་ལ་སོགས་པ་ནས། ཆུ་ལྷའི་མཐར་ཐུག་པ་དེ་ཐམས་ཅད་འཇིག་རྟེན་པ་ཐམས་ཅད་ཀྱི་ཆ་བྱད་ཅན་གྱི་ཚོགས་ཀྱིས་བསྐོར་བས་ཞེས་བྱ་བ་ནི་གྲོང་དང་། ཡུལ་དང་། ཡུལ་འཁོར་དང་། ཕོ་བྲང་ན་གནས་པའི་འཇིག་རྟེན་པའི་སྐྱེ་བོ་དེ་དག་ཐམས་ཅད་ཀྱི་ཆ་བྱད་
འཛིན་པ་ནི་འཇིག་རྟེན་པ་ཐམས་ཅད་དོ། །ཚོགས་ནི་དེ་དག་གི་བདག་པོ་དང་། འཁོར་རྣམས་འཇིག་རྟེན་པའི་ཆ་བྱད་ཀྱི་ཚོགས་སོ། །བསྐོར་བ་ནི་གནས་དང་བཅས་པ་ཡོངས་སུ་བསྐོར་ཞེས་བྱ་བའི་དོན་ཏོ། །དེ་བཞིན་གཤེགས་པ་ཐམས་ཅད་ཀྱི་དམ་ཚིག་གི་རྡོ་རྗེ་ལྕགས་ཀྱུ་ཞེས་བྱ་བ་ནི། བཤད་
མ་ཐག་པ་བཀའ་བསྒོ་བ་དེ་ཉིད་ཀྱི་གཟུགས་ནི་ཞལ་བཞི་པ་དང་། ཕྱག་བརྒྱད་པ་སངས་རྒྱས་ཀྱི་ཕྲེང་བས་བརྒྱན་པ། ཁྲོ་བོ་འདོད་པའི་རྒྱལ་པོ་རྡོ་རྗེ་ཧཱུཾ་མཛད་ཀྱི་གཟུགས་ཅན། རང་གི་ཐུགས་ཀར་བསྣམས་པའི་རྡོ་རྗེ་གསོར་བ་གང་ཡིན་པ་དེ་རང་གི་སྙིང་གར་འདེགས་པའི་ཚུལ་གྱིས་བསྣམས་པ་དེ་སྙིང་
གར་ཡང་ཡང་འཕེན་ཞིང་འཛིན་པའོ། །ཁམས་གསུམ་པ་ཇི་སྙེད་པ་ཐམས་ཅད་ཅེས་བྱ་བ་ནི། ཕྱོགས་བཅུ་ན་གནས་པའི་འཇིག་རྟེན་པའི་འཁོར་ལོ་རི་རབ་རིའི་རྩེ་མོ་གང་ན་བ་དེར་བཀུག་པ་དེར་གཟིགས་ནས་དེ་བཞིན་གཤེགས་པ་ཐམས་ཅད་ཀྱི་བསྟན་པ་དང་། དེ་བཞིན་གཤེགས་པ་ཐམས་ཅད་
ཀྱི་བཀའ་ཡང་ཉོན་ཅིག་ཅེས་བྱ་བ་དེ་ཉིད་གསུངས་པ་བཀའ་ཉོན་ཅིག་ཅེས་བྱ་བ་ནི་ནན་ཏན་དུ་བྱ་བའོ། །ཀུན་མཁྱེན་ཡེ་ཤེས་ཐོབ་པའི་ཕྱིར་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པའི་དོན་དུའོ། །བྱེད་པ་པོ་ཞེས་བྱ་བ་ནི་སྤྲུལ་པའོ། །འཇིགས་པ་པོ་ཞེས་བྱ་བ་ནི་འཇིགས་པར་བྱེད་པའོ། །