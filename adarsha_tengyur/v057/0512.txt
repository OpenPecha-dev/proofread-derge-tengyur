བུ་བྲེ། །ཞེས་བྱ་བའི་བར་དུ་སྔར་བཤད་ཟིན་ཏོ། །ཤེས་རབ་ཅན་གྱིས་དེ་ནང་དུ། །ཞེས་བྱ་བ་ནི་ཕྱིའི་དཀྱིལ་འཁོར་དེའི་ནང་དུ་ཡང་དཀྱིལ་འཁོར་གཉིས་པ། ཟུར་བཞི་པ། དཀྱིལ་འཁོར་གྱི་ཆོ་ག་ལས་བྱུང་བ་བཞིན་དུ་རྡོ་རྗེ་རིན་པོ་ཆེས་བརྒྱན་པ། སྒོ་བཞི་པ། ཀ་བ་བརྒྱད་དང་རྟ་བབས་བཞིས་བརྒྱན་པ། 
རྣམ་པར་སྣང་མཛད་དང་། མི་བསྐྱོད་པ་དང་། རིན་ཆེན་འབྱུང་ལྡན་དང་། འོད་དཔག་ཏུ་མེད་པ་དང་། དོན་ཡོད་པར་གྲུབ་པའི་གནས་རྣམས་སུ་རྡོ་རྗེའི་རི་མོ་ཟླུམ་པོ་བྲིས་ལ། དེ་ལ་ཡང་ཟླ་བའི་དཀྱིལ་འཁོར་ལྔ་ལྔ་དང་ལྡན་པར་བྱའོ། །དེའི་དོན་ནི། རྡོ་རྗེ་ཀ་བའི་གནས་མཆོག་ཏུ། །དཀྱིལ་འཁོར་
ལྔ་ཡིས་བརྒྱན་པ་སྟེ། །ཞེས་གསུངས་སོ། །དེ་ལྟར་ཞེས་བྱ་བ་ནི་ཟླ་བའི་དཀྱིལ་འཁོར་རྣམས་ལ་ལྷ་ཐམས་ཅད་ཀྱི་གཟུགས་ཀྱིས་དཀྱིལ་འཁོར་ཐམས་ཅད་བྲི་བར་བྱའོ། །དེ་སྐད་དུ་ཡང་། སྒོ་རྣམས་སྐྱོང་བར་བཞག་ནས་ནི། །སྒོ་རྣམས་དབྱེ་བར་བྱ་བ་ཡིན། །ཞེས་གསུངས་པས། དེ་ནས་
དབུས་སུ་འདུག་ནས་ནི། །ཞེས་བྱ་བ་ནི་རྡོ་རྗེ་ཧཱུཾ་མཛད་ཀྱེ་རྣལ་འབྱོར་པས་ཁྲོ་བོ་ཏི་རཱིནྟི་རིའི་ཕྱག་རྒྱ་བཅིངས་ཏེ། དེ་ཉིད་ཀྱིས་མེ་ཏོག་གི་ཕྲེང་བ་བླངས་ལ། ཨོཾ་བཛྲ་བེ་ག་ཨ་ཀྲ་མ་ཧཱུཾ་ཞེས་བྱ་བ་ཟློས་ཤིང་། ཤུགས་ཀྱིས་ཞུགས་ལ། དཀྱིལ་འཁོར་གྱི་ལྷག་པ་དང་མ་ཚང་བ་ཉེ་བར་ཞི་བར་བྱ་བའི་ཕྱིར་
ཡང་བལྟས་ལ། རྡོ་རྗེ་དང་དྲིལ་བུ་དཀྲོལ་ཞིང་ལན་བདུན་བསྐོར་བ་བྱས་ནས། དེ་ནས་དཀྱིལ་འཁོར་གྱི་དབུས་སུ་འདུག་སྟེ། དཀྱིལ་འཁོར་གྱི་སྒོ་བཞི་དབྱེ་བར་བྱའོ། །དེ་སྐད་དུ་ཡང་། དཀྱིལ་འཁོར་མཆོག་ནི་བྲིས་ནས་ནི། །ཁྲོ་བོ་ཏི་རཱིནྟི་རི་བཅིངས། །ཡང་དག་ལྟ་བ་བྱས་ནས་ནི། །ལན་
བདུན་བར་དུ་བསྐོར་བར་བྱ། །རྡོ་རྗེ་དྲིལ་བུ་རབ་དཀྲོལ་བས། །མཁས་པས་མ་ཚང་ཡོངས་སུ་བསྐང་། །ལྷག་པ་གང་ཡིན་འདོར་མཛད་པ། །འགྲུབ་འགྱུར་སྨད་པར་མི་བྱའོ། །ཡིད་ཀྱིས་རྡོ་རྗེ་རི་མོ་ནི། །བཏེག་ནས་ཀྱང་ནི་དབྱེ་བར་བྱ། །འཁོར་ལོ་ཡི་ནི་དབུས་ཞུགས་ནས། །རྡོ་རྗེ་སློབ་དཔོན་
མཉམ་བཞག་ནས། །རྡོ་རྗེ་སྒོ་ནི་རྣམ་བཞི་པོ། །ཡིད་ཀྱིས་སུ་ནི་དབྱེ་བར་བྱ། །དེ་ནས་སྒོ་རྣམས་ཐམས་ཅད་དུ། །ལྕགས་ཀྱུ་ལ་སོགས་ལས་རྣམས་བྱ། །ཞེས་གསུངས་པ་ཡིན་ནོ། །ཟླ་བའི་དཀྱིལ་འཁོར་ཐམས་ཅད་ཀྱི་སྟེང་དུ་ལྷའི་གཟུགས་བྲིས་ནས། སྒོ་དབྱེ་བ་ལ་སོགས་པ་བཤད་