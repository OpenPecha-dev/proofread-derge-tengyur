འདས་དོན་ཡོད་པར་གྲུབ་པའོ། །མི་བསྐྱོད་པའི་གནས་སུ་ཟླ་བའི་དཀྱིལ་འཁོར་གྱི་སྟེང་དུ་སྣ་ཚོགས་རྡོ་རྗེ། རིན་ཆེན་འབྱུང་ལྡན་གྱི་གནས་སུ་གོ་ཆ། དོན་ཡོད་པར་གྲུབ་པའི་གནས་སུ་མཆེ་བ་གཉིས། འོད་དཔག་ཏུ་མེད་པའི་གནས་སུ་ཁུ་ཚུར་གྱི་ཕྱག་རྒྱ་སྔར་བཤད་པའི་རང་གི་སྙིང་
པོའམ། རིགས་ཀྱི་སྙིང་པོས་བྲི་བར་བྱ་སྟེ། འདི་ནི་དོན་ཡོད་པར་གྲུབ་པའི་དཀྱིལ་འཁོར་རོ། །འདི་དག་ཀྱང་རང་རང་གི་ཕྱག་རྒྱ་རྣམས་སུ་བྲིས་ན་ཞེས་གསུངས་པ་ཡིན་ནོ། །དངོས་གྲུབ་ཐམས་ཅད་ཀྱང་འགྲུབ་བོ། །ཞེས་བྱ་བ་ནི་རྣམ་པར་སྣང་མཛད་ཀྱི་ཕྱག་རྒྱ་བཞིའི་དཀྱིལ་འཁོར་དུ་དངོས་
གྲུབ་གང་གསུངས་པ། དེ་ཐམས་ཅད་མི་བསྐྱོད་པ་དང་། རིན་ཆེན་འབྱུང་ལྡན་དང་། འོད་དཔག་ཏུ་མེད་པ་དང་། དོན་ཡོད་པར་གྲུབ་པའི་ཕྱག་རྒྱ་བཞིའི་དཀྱིལ་འཁོར་དུ་ཡང་འགྲུབ་པར་འགྱུར་རོ་ཞེས་བྱ་བའི་ཐ་ཚིག་གོ། །དེ་ལྟར་ཞེས་བྱ་བ་ལ་སོགས་པས་ནི་ཕྱིའི་ཡོ་བྱད་མེད་པར་
ཤིན་ཏུ་སྦྱངས་པ་གསུངས་པ་ཡིན་ཏེ། དེ་ལྟར་ཞེས་བྱ་བ་ནི་ས་ལ་ཇི་ལྟ་བ་བཞིན་དུ་རས་དང་། རྩིག་པ་དང་། ནམ་མཁའ་དང་གནས་ཐམས་ཅད་དུ་མངོན་པར་བྲིས་པ་རྣམས་སོ། །དངོས་གྲུབ་ཐམས་ཅད་འགྲུབ་པོ་ཞེས་བྱ་བ་ནི། སྒྲུབ་པ་པོ་སྤྲོ་བ་བསྐྱེད་པར་བྱ་བའི་ཕྱིར་རོ། །
དུས་ངེས་པའི་འབྲས་བུ་གསུངས་པ་ནི། དཀྱིལ་འཁོར་རྟག་པ་ནས་བརྩམས་ཏེ། །ཞེས་བྱ་བ་ལ་སོགས་པ་ཡིན་ཏེ། དེ་ལ་དཀྱིལ་འཁོར་རྟག་པ་ནི་ཀུན་དུ་བྲིས་པ་སྟེ། དཀྱིལ་འཁོར་བྲིས་པ་དེ་ནས་བརྩམས་ཤིང་དེ་ནས་མགོ་བཟུང་ནས་སོ། །ལ་ལ་ནི་དཀྱིལ་འཁོར་དུ་ཞུགས་
པ་དེ་ཉིད་ཀྱི་ཚེ་ཞེས་བྱ་བ་ལ་འཇུག་པའི་རྗེས་ཐོགས་ཉིད་ཀྱི་མཚན་མའོ། །ལ་ལ་ནི་ཉིན་ཞག་གཅིག་གིས་ཞེས་བྱ་བ་ནི་ཉིན་མཚན་གཅིག་གིས་སོ། །མཚམས་མེད་པ་ལྔ་བྱས་པ་ཡང་ཞེས་བྱ་བ། ཕ་དང་མ་དང་དགྲ་བཅོམ་པ་གསོད་པ་དང་། དགེ་འདུན་གྱི་དབྱེན་བྱེད་པ་དང་། དེ་བཞིན་
གཤེགས་པ་ལ་ངན་སེམས་ཀྱིས་ཁྲག་ཕྱུང་བ་བྱས་པ་སྤང་ངོ་། །འདིས་ནི་འདི་སྐད་སྟོན་པ་ཡིན་ཏེ། སྡིག་པ་ཆེན་པོ་བྱེད་པ་རྣམས་ཀྱང་འགྲུབ་པར་འགྱུར་ན་གཞན་ལྟ་སྨོས་ཀྱང་ཅི་དགོས། དེ་བས་ན་ཐམས་ཅད་བསྒྲུབ་པ་ལ་འབད་པར་བྱའི། བདག་ནི་སྡིག་པ་བྱེད་པའོ། །བདག་ནི་བསོད་