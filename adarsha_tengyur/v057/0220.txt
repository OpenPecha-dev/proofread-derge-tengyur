བརྒྱད་པས་གསོལ་བ་གདབ་པར་བྱའོ། །དེ་ལྟར་ན་འདི་ནི་ཅི་རིགས་པ་ཡིན་ཏེ། ཚུལ་འདིས་སེམས་དཔའི་སྐྱིལ་མོ་ཀྲུང་དུ་འདུག་པ་ལས་ལངས་ནས་ཡོངས་སུ་བསྐོར་བར་བྱའོ། །འོན་ཏེ་སྤྲོས་པར་འདོད་ན་སྤྲོས་པ་དང་བཅས་པའི་སྦྱོར་བ་ཉིད་བྱ་བར་ཤེས་པར་བྱའོ། །སེམས་དཔའ་
ཆེན་པོ་ནི་ཕྱག་རྒྱ་ཆེར་བསྒོམ་ཞིང་བྱིན་གྱིས་རློབ་བགྱིད་ཅིང་ཞེས་བྱ་བ་ནི་དེ་ནས་གསོལ་བ་བཏབ་པའི་རྗེས་ཐོགས་ཉིད་ལ། དེ་བཞིན་གཤེགས་པ་ཐམས་ཅད་ཀྱིས་ནམ་མཁའ་གང་བར་བསམས་ཏེ། དེ་བཞིན་གཤེགས་པ་ཐམས་ཅད་ལ་དཀྱིལ་འཁོར་ལྔ་པས་ཕྱག་བྱས་ལ། བཅོམ་
ལྡན་འདས་རྡོ་རྗེ་སེམས་དཔའི་ཕྱག་རྒྱ་ཆེན་པོ་བཅིངས་ཏེ། འདི་སྐད་ཅེས་བརྗོད་པར་བྱ་སྟེ། བདག་ཉིད་རང་ཉིད་རྡོ་རྗེ་ཅན། །རྡོ་རྗེ་སེམས་དཔའ་བདག་རང་ཉིད། །བདག་ནི་སངས་རྒྱས་རྒྱལ་པོ་ཆེ། །སྟོབས་ཆེན་རྡོ་རྗེ་ཅན་བདག་ཉིད། །བདག་ནི་རྣལ་འབྱོར་དབང་ཕྱུག་རྒྱལ། །ཕྱག་
ན་རྡོ་རྗེ་བརྟན་བདག་ཡིན། །བདག་པོ་རྡོ་རྗེ་ཆེན་པོ་བདག །བྱིན་གྱིས་རློབ་པ་མི་འདོར་རོ། །ཨོཾ་བཛྲ་སཏྭ་ཧཱུཾ། དེ་ནས་རྡོ་རྗེ་སེམས་དཔའི་དམ་ཚིག་གི་ཕྱག་རྒྱས་ཇི་ལྟར་ཡོངས་སུ་བསྒོམས་པའི་དཀྱིལ་འཁོར་བཏེག་སྟེ་ནམ་མཁར་བཞག་ལ རྡོ་རྗེ་སེམས་དཔའི་དམ་ཚི་གི་ཕྱག་
རྒྱ་དེ་ཉིད་ཀྱིས་བཛྲ་སཏྭ་ཞེས་ཟློས་ཤིང་བདག་ཉིད་ཀྱང་བྱིན་གྱིས་བརླབས་ལ། རྡོ་རྗེ་སེམས་དཔའི་ང་རྒྱལ་བསྐྱེད་དེ། བཛྲ་དྲྀཥྚི་མ་ཊ་ཅེས་བྱ་བ་མིག་གཉིས་སུ་བཀོད་ལ། ཨ་ཞེས་བྱ་བས་རྐང་པ་གཉིས་སུ་སྣ་ཚོགས་རྡོ་རྗེ་བསྐྱེད་ལ། ཡང་བཅོམ་ལྡན་འདས་རྡོ་རྗེ་སེམས་དཔའི་ཕྱག་རྒྱ་ཆེན་
པོར་བསམ་པར་བྱའོ། །འདི་ཙམ་གྱིས་ནི། སེམས་དཔའ་ཆེ་ཡི་ཕྱག་རྒྱ་ཆེར། །སྒོམ་ཞིང་བྱིན་གྱིས་རློབ་བགྱིད་ཅིང་། །ཞེས་པ་འདིའི་དོན་སྟོན་པ་ཡིན་ནོ། །ཕྱག་རྒྱ་ལ་གནས་དེ་བཞིན་ལངས། །ཞེས་བྱ་བ་ནི་ཕྱག་རྒྱ་ཆེན་མོ་མ་བཀྲོལ་བས་སེམས་དཔའི་སྐྱིལ་མོ་ཀྲུང་བཤིག་ལ་
ལངས་ཏེ། ཕྱག་རྒྱས་གནས་པས་ན་ཕྱག་རྒྱ་ལ་གནས་ཞེས་བྱ་བ་སྟེ། ཕྱག་རྒྱ་ཆེན་པོ་བཅིངས་པ་ཉིད་ཀྱིས་གནས་པའོ། །ཀུན་དུ་རྣམ་པར་བལྟས་ནས་ནི། །ཞེས་བྱ་བ་ནི་དབང་ལྡན་གྱི་ཕྱོགས་ནས་བརྩམས་ཏེ། གཡོན་ཕྱོགས་ནས་བལྟས་པས་བགེགས་བསྐྲད་པར་བྱས་ལ། ཡང་