རྟོག་པ་ཐམས་ཅད་བཅོམ་ནས་གདུལ་བར་བྱ་བ་སྤངས་སུ་ཟིན་ཀྱང་གཟུགས་ཀྱི་སྐུའི་རང་བཞིན་གྱི་ཞབས་ཀྱི་འོག་ཏུ་མནན་པ་འདི་ནི་ངོ་མཚར་བའོ་སྙམ་དུ་སེམས་སོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེ་ཞེས་བྱ་བ་ལ་སོགས་པས། འཇིག་རྟེན་
གསུམ་གྱི་འཁོར་ལོ་ཐམས་ཅད་དཀྱིལ་འཁོར་དུ་བཅུག་ནས་དབང་བསྐུར་ཞིང་བཀའ་སྩལ་པ་ལ་སྦྱོར་བ་ནི། བྱང་ཆུབ་སེམས་ནི་རིམ་བཞིན་དུ། །ཞེས་བྱ་བ་སྨོས་ཏེ། དུས་འདི་ནས་བཟུང་ནས། སྙིང་པོ་བྱང་ཆུབ་ལ་མཐར་ཐུག་གི་བར་དུ་བྱང་ཆུབ་ཏུ་སེམས་བསྐྱེད་པར་བགྱི་སྟེ། ཇི་ལྟར་དུས་
གསུམ་མགོན་པོ་རྣམས། །རྫོགས་པའི་བྱང་ཆུབ་ངེས་མཛད་པ། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །ཞེས་བྱ་བས་བྱང་ཆུབ་ཏུ་སེམས་བསྐྱེད་པར་བྱའོ། །རིམ་པ་ཇི་ལྟ་བ་བཞིན་དུ་སྦྱིན་པ་དང་ཚུལ་ཁྲིམས་ལ་སོགས་པ། ཇི་ལྟར་ནུས་པར་བྱང་ཆུབ་ཆེན་
པོ་ཐོབ་པའི་རྒྱུར་གྱུར་པ། ཡོངས་སུ་སྦྱོང་བ་དང་། འབད་པ་དང་། སེམས་རྩེ་གཅིག་པས་དེ་ལྟར་བྱང་ཆུབ་ཀྱི་སེམས་ཡང་དག་པར་བསྐྱེད་པར་བགྱིའོ། །དེ་ནས་གཞན་ཡང་བཅོམ་ལྡན་འདས་ཕྱག་ན་རྡོ་རྗེ་ལ་སོགས་པ་དེ་རྣམས་བཞུགས་པའི་ཕྱིར། དམ་ཚིག་ཆེན་པོའི་ཕྱག་རྒྱ་ཐམས་ཅད་ཀྱི་
ཐུན་མོང་བར་ཁྲོ་བོ་སྟེ། ཏི་རཱིནྟི་རིའི་ཕྱག་རྒྱ་ལ་དམ་ཚིག་ཆེན་པོ་ཞེས་བརྗོད་དོ། །བཅིང་བ་བྱས་ཞེས་བྱ་བ་ནི་བརྗོད་ཅིང་བཅིང་བའོ། །དམ་ཚིག་ཆེན་པོའི་ཕྱག་རྒྱའི་སྙིང་པོ་འཆད་པར་འགྱུར་བ་འདི་བརྗོད་ཅིང་བཅིང་བར་བྱའོ། །ལག་ཏུ་བབ་ཅེས་བྱ་བ་ནི་ལག་པ་གཉིས་ལ་བབ་པ་སྟེ། དབབ་
པ་ནི་སྔ་མ་བཞིན་ནོ། །དེས་འཆད་པར་འགྱུར་བའི་སློབ་མ་གཞུག་པའི་ཆོ་གས་ཐམས་ཅད་བཅོམ་ལྡན་འདས་ཀྱིས་རབ་ཏུ་བཅུག་པ་ཡིན་ནོ། །དེ་ལྟར་ཚུལ་བཞིན་དུ་བཙུད་ནས་དཀྱིལ་འཁོར་ཆེན་པོ་ཐམས་ཅད་ཀྱི་གོ་རིམས་བཞིན་དུ་བསྟན་ཏེ། རྡོ་རྗེ་ལྕགས་ཀྱུ་ནས་བརྩམས་ནས་རྣམ་པར་སྣང་མཛད་
ལ་མཐར་ཐུག་གི་བར་དུ་བསྟན་ཏོ། །རྡོ་རྗེ་རིན་པོ་ཆེའི་དབང་བསྐུར་ནས་ཞེས་བྱ་བ་ནི། རྡོ་རྗེ་རིན་ཆེན་གྱི་ཕྱག་རྒྱས་ཅོད་པན་གྱི་དབང་བསྐུར་ནས། སེམས་ཅན་གྱི་དོན་ཇི་སྙེད་པ་ལ་བཀོད་དོ། །འདི་སྐད་སྟོན་པ་ཡིན་ཏེ། ཕྱག་བཞི་སྔོན་དུ་འགྲོ་བ་འཇུག་པའི་ཆོ་གས་དབབ་པ་བྱས་ལ་མེ་ཏོག་