སྣ་ཆེན་མ་ནི་ལོག་འདྲེན་གྱིའོ། །བ་རུ་ཎ་མ་ནི་ཆུ་ལྷའིའོ། །དེ་ནས་ཞེས་བྱ་བ་ནི་དབང་བསྐུར་བའི་དེ་མ་ཐག་པ་ཉིད་དོ། །ཕྱག་རྒྱ་ཐམས་ཅད་བཅིང་བ་བསླབས་ཏེ་ཞེས་བྱ་བ་ནི་ལྷ་རང་གི་ཕྱག་རྒྱ་བཞིའི་ཡེ་ཤེས་སོ། །རྡོ་རྗེ་དམ་ཚིག་མའི་སྙིང་པོ་འདི་སྦྱིན་ནོ་ཞེས་བྱ་བ་ནི་ལས་མི་
ཕྱེད་ཅིང་མི་འདའ་བའི་མནའི་སྙིང་པོ་འདི་བྱིན་ནོ། །རྡོ་རྗེ་འདི་ནི་རྡོ་རྗེ་ཆེ། །ཞེས་བྱ་བ་ནི་དེ་མ་ཐག་ཏུ་བསྟན་པའོ། །རང་གི་ལག་ན་གནས་པའི་དམ་ཚིག་གི་ཕྱག་རྒྱའི་མཚན་ཉིད་ཀྱི་རྡོ་རྗེ་ནི། སངས་རྒྱས་ཀུན་གྱི་བྱིན་གྱིས་བརླབས། །ཞེས་བྱ་བ་སྨོས་ཏེ། ཁྲོ་བོའི་རྡོ་རྗེ་རྩེ་ལྔ་པའི་གཟུགས་སུ་གྲུབ་
པའོ། །དེས་ཅི་ཞིག་བྱེད་ཅེ་ན། དམ་ཚིག་འདི་ལས་འདས་ན་ནི། །ཞེས་བྱ་བ་སྨོས་ཏེ། སྔགས་པའི་བཀའ་ལས་འདས་ན་མྱུར་བ་ཉིད་དུ་ཁྱེད་ཀྱི་རིགས་རྣམས་ཐལ་བར་བྱེད་ཅེས་བྱའོ། །ཨོཾ་ཧ་ན་ས་མ་ཡ་ཧཱུཾ་ཕཊ། ཅེས་བྱ་བ་ནི་སྔགས་དང་ལྷན་ཅིག་ཏུ་སྔགས་པས་རབ་ཏུ་སྦྱར་བར་བྱའོ། །
སྔགས་པ་དམ་པའི་བཀའ་ལས་འདས་ན་ཁྱེད་ཅག་གི་རིགས་རྣམས་རྡོ་རྗེ་འདིས་མཛད་པར་བྱེད་པ་དེའི་ཕྱིར། ཁྱེད་ཅག་གིས་དེའི་བཀའ་བཞིན་དུ་བྱའོ། །ལྷ་ལ་སོགས་པ་དང་མ་མོའི་ཚོགས་ཀྱི་ཐུན་མོང་གི་མནའི་སྙིང་པོ་གསུངས་པ་ནི། དེ་ནས་ཐུན་མོང་གི་མནའི་སྙིང་པོ་ལྷ་རྣམས་ཀྱིས་བྱིན་
པ། སྙིང་པོ་གཟུང་བར་བྱ་བའི་དམ་ཚིག་གི་ཕྱག་རྒྱ་འདི་བྱིན་ནོ། །རྡོ་རྗེ་ཕྱག་རྒྱ་གཉིས་བཅིངས་ཏེ། །ཞེས་བྱ་བ་ནི་རྡོ་རྗེ་ཁུ་ཚུར་གཉིས་བཅིངས་པའོ། །མཛུབ་མོའི་ལྕགས་ཀྱུ་བཅིངས་ནས་ནི། །ཞེས་བྱ་བ་ནི། མཛུབ་མོ་གཉིས་ཀྱི་ལྕགས་ཀྱུ་ལྕགས་སྒྲོག་ཏུ་བཅིངས་ནས་གཡས་པ་དང་གཡོན་
པས་འདྲེན་པར་བྱེད་པ་ནི། ལྷ་རྣམས་འདྲེན་པའི་ཕྲིན་ལས་ལ་སྦྱོར་བ་འདིས་ལྷ་ཆེན་པོ་ནས་བརྒྱ་བྱིན་གྱི་བར་དུ་རིག་པའི་རྒྱལ་པོ་རྣམས་རང་གི་ལས་ལ་ངེས་པར་སྦྱར་བར་བྱའོ། །ངེས་པ་དེས་ཀྱང་ལྷ་རྣམས་བཀུག་ནས་བཀའ་བཞིན་བྱེད་པའི་ཕྱག་རྒྱའི་སྙིང་པོ་ཞེས་བྱ་བར་གྱུར་ཏེ། 
ལྷ་རྣམས་འགུགས་པ་དང་ལྷ་རྣམས་ཀྱི་སེམས་དབང་དུ་བྱེད་པ་ཞེས་བྱ་བའི་ཐ་ཚིག་གོ། །རྡོ་རྗེ་བཅིངས་པ་དམ་བྱས་ཏེ། །མཛུབ་མོ་བཀུག་ནས་རབ་ཏུ་མནན། །མཐེ་བོང་གཉིས་ཀ་མཚམས་སྦྱར་བས། །དབུས་སུ་གཉིས་ཀ་རབ་ཏུ་མནན། །ཞེས་བྱ་བ་ནི། རྡོ་རྗེ་བཅིང་བ་བཅིངས་