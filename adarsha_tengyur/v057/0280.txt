ལྷའི་རྣལ་འབྱོར་བྱས་ནས་བཛྲ་བཛྲ་ཞེས་ཟློས་ཤིང་། བྱང་ཆུབ་སེམས་དཔའ་ཆེན་པོ་རྡོ་རྗེ་ལས་ཀྱི་སྐུ་ཟླ་བའི་དཀྱིལ་འཁོར་ལ་གནས་པར་བདག་ཉིད་བསམ་པར་བྱའོ། །དེ་ནས་ཇི་སྲིད་བརྟན་པར་མ་གྱུར་གྱི་བར་དུ་བསྒོམ་པར་བྱའོ། །དེ་ནས་ནི་སྤྲོ་བར་བྱ་སྟེ། བརྟན་པར་
གྱུར་ནས་སྤྲོ་བར་བྱ། །བརྟན་པར་མ་གྱུར་སྤྲོ་མི་བྱ། །ཞེས་གསུངས་པའི་ཕྱིར་རོ། །བསྒོམ་པ་ཉེ་བར་བསྡུ་བའི་དུས་སུ་ཡང་ཡིད་ཉིད་ཀྱིས་གཞུག་པར་བྱའོ། །དེ་ལྟར་ཇི་སྲིད་མངོན་སུམ་དུ་མཐོང་བར་གྱུར་པ་དེ་སྲིད་ཀྱི་བར་དུ་བསྒོམ་པར་བྱའོ། །དེ་ནས་མཚན་ཐོག་ཐག་བསྒོམ་
པར་བྱ་སྟེ། བསྒོམས་ན་འགྲུབ་པར་འགྱུར་ཞེས་གསུངས་པ་ཡིན་ནོ། །རྡོ་རྗེའི་བདག་ཉིད་ཇི་སྲིད་འདོད། །དེ་སྲིད་བར་དུ་ལྡིང་བར་འགྱུར། །ཞེས་བྱ་བ་ནི་ཐམས་ཅད་དུ་འགྲོ་བའི་སྣ་ཚོགས་རྡོ་རྗེའི་ཏིང་ངེ་འཛིན་ཐོབ་པས། རྡོ་རྗེའི་བདག་ཉིད་ཅེས་བྱ་བ་བྱང་ཆུབ་སེམས་དཔའ་
རྡོ་རྗེ་ལས་ཀྱི་སྐུར་གྱུར་ནས་ནམ་མཁའི་སྤྱོད་ཡུལ་ཇི་སྲིད་འགྲོ་བར་འདོད་པ་དེ་སྲིད་ཀྱི་ནམ་མཁའི་ཁམས་ཐམས་ཅད་དུ་འགྲོ་བར་འགྱུར་རོ། །ཐམས་ཅད་དག་པ་ནི་རྡོ་རྗེ་ཆོས་སོ། །དེ་ལ་དམིགས་པའི་ཏིང་ངེ་འཛིན་ནི་ཐམས་ཅད་དག་པའི་ཏིང་ངེ་འཛིན་ཏེ། དེ་བསྒོམས་
ཤིང་བསླབས་ན་བླ་ན་མེད་ཅིང་མཆོག་ཏུ་གྱུར་པའི་མངོན་པར་ཤེས་པ་ལྔ་མྱུར་ཞིང་རིངས་པར་ཐོབ་པར་འགྱུར་རོ། །སུ་ཞིག་གིས་ཐོབ་ཅེ་ན། ཡེ་ཤེས་བསྒྲུབ་པ་སྟེ། རྡོ་རྗེ་ཆོས་སྒྲུབ་པ་པོས། འདི་སྐད་སྟོན་ཏེ། རང་གི་ལྷའི་རྣལ་འབྱོར་བྱས་ནས། ཤུདྡྷ་ཤུདྡྷ་ཞེས་རྡོ་རྗེའི་ཚིག་
གིས་ཟློས་ཤིང་། རྡོ་རྗེ་ཆོས་སུ་བདག་ཉིད་ཇི་སྲིད་མཚན་མ་ཐོབ་པ་དེ་སྲིད་ཀྱི་བར་དུ་བསྒོམ་མོ། །དེ་ནས་མཚན་ཐོག་ཐག་བསྒོམས་ན་འཇིག་རྟེན་དབང་ཕྱུག་ལྟར་མངོན་པར་ཤེས་པ་ལྔ་ཐོབ་པར་འགྱུར་རོ། །རྡོ་རྗེ་སེམས་དཔའ་འདྲ་བར་ནི། །ཞེས་བྱ་བ་ལ་སོགས་པ་ལ། རང་གི་ལྷའི་
རྣལ་འབྱོར་བྱས་ནས་སཏྭ་སཏྭ་ཞེས་ཟློས་ཤིང་། རྡོ་རྗེ་སེམས་དཔའི་སྐུར་བདག་ཉིད་བསམ་པར་བྱའོ། །དེ་ནས་ཇི་སྲིད་བདག་ཉིད་དེའི་སྐུར་མཐོང་བ་དེ་སྲིད་ཀྱི་བར་དུ་བསྒོམ་པར་བྱའོ། །དེ་ནས་རྡོ་རྗེ་སེམས་དཔའ་དང་འདྲ་བར་ནམ་མཁའ་ཐམས་ཅད་དྲན་པར་བྱའོ། །ཡང་དག་པར་