ཞེས་བྱ་བ་མཚན་མ་བརྟན་པ་དེ་མཆོད་རྟེན་དུ་བྱིན་གྱིས་བརླབ་པ་ནི་བདག་ཉིད་ནི་རྡོ་རྗེ་དབྱིངས་སོ་ཞེས་ང་རྒྱལ་བསྐྱེད་པར་བྱའོ། །འདི་སྐད་སྟོན་པ་ཡིན་ཏེ། བྱང་ཆུབ་ཀྱི་སེམས་དང་། ཤེས་རབ་ལ་སོགས་པའི་སྤྱོད་པ་ནི་བྱང་ཆུབ་སེམས་དཔའ་རྣམས་ཀྱི་མཚན་མ་སྟེ་རྟགས་
ཡིན་པར་བཤད་ལ་མཚན་མ་དེར་བདག་ཉིད་ཀྱི་ཡོངས་སུ་རྫོགས་པའི་ལྷག་པར་མོས་པའི་རྗེས་སུ་མི་བསྐྱོད་པ་ལ་སོགས་པའི་རང་བཞིན་དུ་རྣམ་པར་བསྒོམ་པ་ཟླ་བའི་དཀྱིལ་འཁོར་ལ་སོགས་པའི་ཚུལ་དུ་བསྒོམས་པས་དེ་བཞིན་གཤེགས་པའི་སྐུའམ། རྡོ་རྗེ་སེམས་དཔའ་ལ་སོགས་པའི་
སྐུར་བདག་ཉིད་བརྟན་པའི་མཆོད་རྟེན་དུ་བསྒོམ་པར་བྱའོ། །དེ་ནས་དེ་བཞིན་གཤེགས་པའི་ཡེ་ཤེས་སེམས་དཔའ་གཞུག་པས་བྱིན་གྱིས་བརླབ་པར་བྱའོ། །དེ་ལྟར་མཚན་མ་དེ་མཆོད་རྟེན་དུ་བྱིན་གྱིས་བརླབས་ནས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ནི་བདག་གོ་ཞེས་ང་རྒྱལ་བསྐྱེད་པ་
ནི་བདག་ཉིད་རྡོ་རྗེ་དབྱིངས་སུ་བསྒོམ་པའོ། །དེ་ཡང་། མཚན་མ་མཆོད་རྟེན་ཞེས་བཤད་དོ། །བརྟན་པ་ཏིང་འཛིན་ཅན་འགྱུར་ཡིན། །ཕ་རོལ་ཕྱིན་དྲུག་སྤྱོད་པ་ནི། །མཚན་མ་འདི་ནི་ཡིན་པར་བཤད། །བྱང་ཆུབ་སེམས་གང་དེ་རྡོ་རྗེ། །རྡོ་རྗེ་མཚན་མར་འདི་བཤད་དོ། །བྱང་ཆུབ་
སེམས་ཀྱི་སྦྱོར་བ་ཡིས། །མཚན་མ་བརྟན་པར་ཤེས་པར་བྱ། །ཤེས་རབ་ཕ་རོལ་ཕྱིན་པདྨ། །དཀར་པོར་གྱུར་པའི་རས་ལ་གནས། །ཤེས་རབ་ཕར་ཕྱིན་རྣལ་འབྱོར་པས། །ཡང་དང་ཡང་དུ་མཉམ་གཞག་བྱ། །བྱང་ཆུབ་སེམས་དང་ཤེས་རབ་ནི། །ཡང་དང་ཡང་དུ་བརྟེན་
གྱུར་ན། །བྱང་ཆུབ་ངེས་པར་འབྱུང་བར་འགྱུར །ཤེས་རབ་ཕ་རོལ་ཕྱིན་ཚུལ་ལས། །མཆོད་རྟེན་གྱུར་པའི་ཆོས་འདི་ནི། །ལུས་ཅན་ཀུན་གྱིས་རྙེད་པར་དཀའ། །བྱང་ཆུབ་སེམས་དང་ཤེས་རབ་ཆེའི། །མཚན་མ་མཆོད་རྟེན་བྱིན་བརླབ་བོ། །ཞེས་གསུངས་པ་ཡིན་ནོ། །དེ་ལྟར་
ཐབས་ཀྱི་ཕ་རོལ་ཏུ་ཕྱིན་པའི་ཚུལ་རང་གི་ལྷའི་རྣལ་འབྱོར་མཆོད་རྟེན་དུ་གྱུར་པར་བྱིན་གྱིས་བརླབས་ལ། དེའི་འོག་ཏུ། བཛྲ་དྷཱ་ཏུ་ར་ཧཾ་ས་ཡཾ། ཞེས་བྱ་བས་རང་གི་སྙིང་གའི་ཟླ་བ་ལ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་བསྒྲུབས་ཏེ། ང་རྒྱལ་བསྐྱེད་ལ་བསྒོམ་པར་བྱ་སྟེ། བསྒོམ་པ་