ཡང་། དཔལ་རྡོ་རྗེ་ཧཱུཾ་མཛད་དུ་བྱས་ལ་ལས་རྣམས་བསྒྲུབ་པར་བྱའོ་ཞེས་བྱ་བའི་དོན་བསྟན་པའི་ཕྱིར་དེ་ནས་འདིར་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོ་ལ་སོགས་པ་སྤྱིའི་ཕྱག་རྒྱ་བཅིང་བ་བཤད་དོ་ཞེས་བྱ་བ་སྨོས་ཏེ་སྤྱི་ནི་ཁྲོ་བོའི་ལྷ་ཐམས་ཅད་ཀྱི་ཐུན་མོང་ངོ་། །འཇིག་
རྟེན་གསུམ་རྒྱལ་ཕྱག་རྒྱ་ནི། །ཇི་སྐད་དུ་བཤད་པའི་མཚན་ཉིད་དོ། །རྡོ་རྗེ་མཛུབ་མོའི་དམ་ཚིག་གོ། །ཞེས་བྱ་བ་ནི་རྡོ་རྗེ་ཧཱུཾ་མཛད་བཞི་པོ་དེའི་རྡོ་རྗེ་མཛུབ་མོའི་དམ་ཚིག་གོ། །དེ་ཉིད་འཆད་པ་འདི། རྡོ་རྗེ་ཧཱུཾ་ཞེས་སྔགས་ཀྱིས་ཏེ། །ཞེས་བྱའོ། །དེ་ཡང་འདི་སྐད་སྟོན་པ་ཡིན་ཏེ། རྡོ་རྗེ་ཧཱུཾ་མཛད་
ཀྱི་སྔགས་དང་། ཁམས་གསུམ་རྣམ་པར་རྒྱལ་བའི་ཕྱག་རྒྱ་གང་ཡིན་པ་དེས་འདི་དང་གང་ཡང་རུང་བའི་སྔགས་བཟླས་པའི་སྦྱོར་བས་སྒྲུབ་པ་པོ་མངོན་པར་འདོད་པའི་ལས་ཐམས་ཅད་སྒྲུབ་པར་བྱེད་དོ། །མཐེའུ་ཆུང་མཛུབ་མོ་ལྕགས་ཀྱུར་བཅས། །ཞེས་བྱ་བ་ནི། གཡོན་པའི་རྡོ་རྗེ་ཁུ་ཚུར་མདུན་དུ་
ཁ་ཐུར་དུ་བསྟན་ལ། དེའི་སྟེང་དུ་གཡས་པ་གན་རྐྱལ་དུ་བཞག་སྟེ་མཐེའུ་ཆུང་གཉིས་ལྕགས་སྒྲོག་ཏུ་བྱས་ལ། སྡིགས་མཛུབ་གཉིས་པ་བཅིང་བ་ནི་ཁྲོ་བོ་འདོད་པའི་རྒྱལ་པོའི་ཕྱག་རྒྱར་འགྱུར་ཏེ། ཧཱུཾ་ཊཀྐི་ཛཿཞེས་བྱ་བ་འདི་དང་། ལྷ་ཆེན་པོ་ལ་སོགས་པའི་འཇིག་རྟེན་པའི་འཁོར་ཐམས་ཅད་དགུག་
པར་བྱའོ། །ཁམས་གསུམ་རྣམ་པར་རྒྱལ་བའི་ཕྱག་རྒྱ་བཅིངས་ལ། བདག་ཉིད་རྡོ་རྗེ་ཧཱུཾ་མཛད་དུ་བསྐྱེད་པར་བྱའོ་ཞེས་བལྟ་བར་བྱའོ། །རིག་པ་དམ་པ་ཐམས་ཅད་ཀྱི། །འཇིག་རྟེན་གསུམ་ལས་རྒྱལ་ཞེས་བཤད། །ཅེས་བྱ་བ་ནི་རིག་པ་དམ་པ་ཐམས་ཅད་ནི། རྣམ་པར་སྣང་མཛད་དང་། 
རྡོ་རྗེ་ཧཱུཾ་མཛད་དང་། རིན་ཆེན་ཧཱུཾ་མཛད་དང་། ཆོས་ཀྱི་ཧཱུཾ་མཛད་དང་། ལས་ཀྱི་ཧཱུཾ་མཛད་དོ། །དེ་དག་ལས་ཁམས་གསུམ་རྣམ་པར་རྒྱལ་བའི་ཕྱག་རྒྱའི་མཆོག་ཏུ་བཤད་ཅེས་བྱ་བའི་དོན་ཏོ། །གཞན་དག་ནི་རིག་པ་དམ་པའི་ཕྱག་རྒྱ་ཐམས་ཅད་བསྐྱེད་པའི་རྒྱུ་ནི་ཁམས་གསུམ་རྣམ་པར་རྒྱལ་བར་
བཤད་དོ་ཞེས་སེམས་ན་དེ་ཡང་མི་རིགས་ཏེ། གཞན་དག་ནི། དེ་བཞིན་མཛུབ་མོ་ངེས་སྦྱར་ལ། །ཞེས་བྱ་བ་ལ་སོགས་པ་གང་ཡིན་པ་འདི་ཉིད་ཀྱིས་གཙོ་བོར་བཤད་དོ་ཞེས་ཟེར་རོ། །ཐམས་ཅད་ཀྱང་ནི་གནོན་པ་སྟེ། །ཞེས་བྱ་བ་ནི་ལྷ་ཆེན་པོ་ལ་སོགས་པའོ། །འདི་སྐད་སྟོན་པ་ཡིན་ཏེ།