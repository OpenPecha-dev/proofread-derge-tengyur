རྡོ་རྗེ་དམ་བྱས་ཏེ། །ཞེས་བྱ་བ་ལ་སོགས་པ་ནི། རྡོ་རྗེ་དབྱིངས་སུ་གསུངས་པའི་སེམས་མ་རྡོ་རྗེ་མའི་བཅིང་བ་དམ་པོར་བྱས་ཏེ། མཐེའུ་ཆུང་གཉིས་བསྒྲེང་བར་བྱས་པ་ནི་བཅོམ་ལྡན་འདས་རྣམ་པར་སྣང་མཛད་ཀྱི་ཕྱག་རྒྱའོ། །འདིའི་སྙིང་པོ་ནི། ཨོཾ་སརྦྦ་བིད་ཅེས་བྱའོ། །
མཐེ་བོ་མཐེ་ཆུང་གཉིས་བཅིངས་ནས། །གཡོན་པའི་སོར་མོ་དབུས་མ་གསུམ། །ཞེས་བྱ་བ་ལ་སོགས་པ་ནི་རིག་པ་ཆེན་པོའི་དམ་པའི་ཕྱག་རྒྱ་ལས་གཡོན་པའི་སོར་མོ་དབུས་མ་གསུམ་མདུང་རྩེ་གསུམ་པའི་སེན་མོ་རྩེ་མོར་བྱས་པ་ནི་རྡོ་རྗེའི་རིག་པ་དམ་པའི་དབང་ཕྱུག་ཆེན་པོའི་རྡོ་རྗེ་
མདུང་གི་ཕྱག་རྒྱའོ། །རྡོ་རྗེ་བཅིང་བ་དམ་བྱས་ཏེ། །གཡོན་པའི་རྡོ་རྗེ་བཙིར་བར་བྱ། །ཞེས་བྱ་བ་ནི་རྡོ་རྗེ་དབྱིངས་ལས་བཤད་པའི་རྡོ་རྗེ་བསྡམས་པ་བཅིང་བ་བརྟན་པར་བྱས་ལ། གཡོན་པའི་རྡོ་རྗེ་བཅིང་བ་བྱས་ཏེ། བཤད་མ་ཐག་པའི་རྡོ་རྗེ་བཅིང་བ་གཉིས་སུ་བྱས་པས། རྡོ་རྗེ་ཁུ་ཚུར་
གཉིས་སུ་འགྱུར་རོ། །དེ་ལ་གཡས་པའི་ཁུ་ཚུར་དང་། གཡོན་པའི་ཁུ་ཚུར་བཤད་མ་ཐག་པ་གཉིས་སུ་བཅིང་བ་བྱས་པ་འདི་ནི་ཕྱི་རོལ་གྱི་རྡོ་རྗེ་ཁུ་ཚུར་གྱི་ཕྱག་རྒྱ་སྟེ། ཁྱབ་འཇུག་ལ་སོགས་པའི་ཕྱག་རྒྱ་བསྐྱེད་པའི་རྒྱུར་གྱུར་པ་ཡིན་ནོ། །ཇི་ལྟར་རྡོ་རྗེ་ཁུ་ཚུར་ཞེས་བཤད་དོ། །རྡོ་རྗེ་རིགས་
ནི་ཀུན་གྱི་འདིའོ། །ཞེས་སྨོས་ཏེ། སྒྱུ་མའི་རྡོ་རྗེ་ལ་སོགས་པ་ནས་ཆུ་ཟླའི་མཐར་ཐུག་པའི་རང་གི་རྡོ་རྗེའི་རིགས་ཐམས་ཅད་ཀྱི་སྤྱོད་ཡུལ་དུ་གྱུར་པ་དེ་རྣམས་ནི་འདི་ཡིན་ནོ་ཞེས་ཤེས་པར་བྱའོ། །བཤད་མ་ཐག་པའི་རྡོ་རྗེ་ཁུ་ཚུར་གྱི་མཚན་ཉིད་གང་ཡིན་པ་འདི་ནི། རྡོ་རྗེ་གཉིས་སུ་བྱས་ནས་
འཇིག་རྟེན་པའི་རྡོ་རྗེ་ཁུ་ཚུར་གཉིས་སུ་འགྱུར་རོ། །མཚན་མ་ཀུན་ནི་དེས་གཞག་གོ། །ཞེས་བྱ་བ་ནི་འཁོར་ལོ་ལ་སོགས་པའི་མཚན་མ་རྣམས་འཁོར་ལོ་ལ་སོགས་པའི་ཚུལ་གྱི་གཟུགས་སུ་འཇོག་པ་ནི་ཕྱག་རྒྱའོ། །གང་དག་གི་ཞེ་ན། རྡོ་རྗེའི་རིགས་ནི་ཐམས་ཅད་ཀྱི། །ཕྱག་རྒྱ་
རྣམས་ཀྱང་འབྱུང་བ་སྟེ། །ཞེས་བྱ་བ་སྨོས་ཏེ། ཀྱང་ཞེས་བྱ་བ་ནི་ཕྱག་རྒྱ་རྣམས་ཀྱང་འབྱུང་བ་ཞེས་ངེས་པར་གཟུང་བའོ། །འདི་སྐད་སྟོན་པ་ཡིན་ཏེ། འཁོར་ལོ་ལ་སོགས་པའི་མཚན་མ་རྣམས་དགོད་པ་གང་ཡིན་པ་དེ་ནི་རྡོ་རྗེའི་རིགས་ཐམས་ཅད་ཀྱི་རྡོ་རྗེའི་ཕྱག་རྒྱར་འགྱུར་རོ། །དེའི་ཕྱིར་