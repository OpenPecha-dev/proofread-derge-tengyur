ཁུ་ཚུར་གྱི་ལས་ཀྱི་ཕྱག་རྒྱས་དཀྱིལ་འཁོར་གྱི་སྒོ་བཅིངས་ལ། ཁྲོ་བོ་རྡོ་རྗེ་སྲུང་བ་ལ་སོགས་པ་ཡང་དག་པར་བསྲུངས་ཏེ། ཡི་གེ་ཧཱུཾ་བཞིས་དཀྱིལ་འཁོར་གྱི་ལྷ་རྣམས་ལ་མཆོད་ཡོན་ཕུལ་ནས། རྣམ་པར་སྣང་མཛད་ལ་སོགས་པ་ནས། ཕྱིའི་རྡོ་རྗེ་རིགས་ཀྱི་མཐར་ཐུག་པ་རྣམས་ཕྱག་རྒྱ་བཞིས་
རྒྱས་བཏབ་ལ། དབང་བསྐུར་བའི་ཕྱག་རྒྱ་རྣམས་ཀྱིས་དབང་བསྐུར་བར་བྱའོ། །དེ་ལ་རྡོ་རྗེ་དབྱིངས་སུ་བཤད་པའི་རྡོ་རྗེ་རིན་ཆེན་གྱི་ཕྱག་རྒྱས་རྣམ་པར་སྣང་མཛད་དང་། བྱམས་པ་ལ་སོགས་པ་བསྐལ་པ་བཟང་པོ་པ་རྣམས་དང་། ཕྱིའི་རྡོ་རྗེའི་རིགས་རྣམས་དབང་བསྐུར་བར་བྱའོ། །དཔལ་རྡོ་རྗེ་ཧཱུཾ་མཛད་ལ་
སོགས་པ་རྡོ་རྗེའི་རིགས་ཆེན་པོ་རྣམས་སངས་རྒྱས་ཀྱི་སྐུ་ལྔའི་ཕྱག་རྒྱ་དང་། རྡོ་རྗེ་ཏི་རཱིནྟི་རིའི་ཕྱག་རྒྱས་དབང་བསྐུར་རོ། །ཡང་ཕྱག་བཞི་བྱས་ལ་མཆོད་ཡོན་ཕུལ་ནས། ན་བཟའ་ཕུལ་ཏེ། དཀྱིལ་འཁོར་པའི་ལྷ་ཐམས་ཅད་ལ་མཆོད་པ་ཐམས་ཅད་ཀྱིས་ཡང་དག་པར་མཆོད་དོ། །དེ་ནས་བདག་ཉིད་ཆེན་
པོ་ཡིས། །གསང་བའི་མཆོད་པས་མཆོད་ནས་ནི། །སངས་རྒྱས་དངོས་གྲུབ་ཐོབ་བྱའི་ཕྱིར། །སེམས་ཅན་དོན་ཀུན་གསོལ་བ་གདབ། །ཅེས་བྱ་བ་ཡིན་ནོ། །དེ་ནས་ཕྱི་རོལ་གཏོར་མ་བྱིན་ལ། ཅི་འདོད་པའི་བསམ་པ་དང་། སྦྱིན་སྲེག་གི་ཆོ་གས་སྦྱིན་སྲེག་བྱ་སྟེ། དེ་བཞིན་གཤེགས་པ་ཐམས་ཅད་
ལ་ཕྱག་གྱིས་ཤིག་ཅེས་བརྗོད་པར་བྱའོ། །བདག་མིང་འདི་ཞེས་བགྱི་བ་ཡིས། །རྡོ་རྗེ་སློབ་དཔོན་དཀའ་ཐུབ་ཆེས། །སེམས་ཅན་ཀུན་ལ་སྨན་སླད་དུ། །སློབ་མ་རྣམས་ནི་གཞུག་པར་བགྱི། །འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོ་འདིར་འཇུག་པ་ལ་སྣོད་དུ་གྱུར་པ་དང་། མ་
གྱུར་པ་འདིར་བརྟག་མི་འཚལ་ལོ་ཞེས་བྱ་བ་ལ་སོགས་པ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་བཤད་ཟིན་པ་དེ་ཉིད་འདིར་བརྗོད་པར་བྱའོ། །དེ་ལྟར་སློབ་དཔོན་གྱི་ལས་ཀྱི་ཆོ་ག་རྒྱས་པར་བསྟན་ནས། སློབ་མ་རྣམས་གཞུག་པར་བྱ་སྟེ། རྡོ་རྗེ་དང་དྲིལ་བུ་བཟུང་ལ་གོས་སྔོན་པོའི་སྟོད་གཡོགས་དང་། སྨད་
གཡོགས་དང་། ཟེའུ་དག་བཅིང་བ་དེ་བཞིན་དུ་སློབ་མ་ལ་ཇི་སྐད་བཤད་པ་བཞིན་དུ་གོས་སྔོན་པོའི་སྟོད་གཡོགས་དང་། སྨད་གཡོགས་དང་། གདོང་གཡོགས་བཅིངས་ནས། ཇི་སྐད་བཤད་པ་བཞིན་དུ་ཕྱག་བྱ་བའི་ཆོ་ག་རྣམ་པ་བཞི་བྱ་བ་དང་། སྔ་མ་བཞིན་དུ་སྡོམ་པ་གཟུང་བ་དོན་དུ་གཉེར་བས་