པ་སུ་ཡང་ཟླ་བའི་རི་མོས་བདག་ཉིད་ལ་དབང་བསྐུར་བར་བྱའོ། །དེ་ནས་སྒེག་མོ་ལ་སོགས་པའི་གསང་བའི་མཆོད་པ་བཞིས་བདག་ཉིད་ཡང་དག་པར་མཆོད་ལ་འཇིག་རྟེན་གསུམ་གྱི་ལས་ཀྱི་འཁོར་ལོའི་དཀྱིལ་འཁོར་ལས་བཤད་པའི་རྡོ་རྗེ་གསེར་ལ་སོགས་པའི་ལས་ཀྱི་ཕྱག་རྒྱ་རྣམས་ཀྱིས་
མཆོད་ལ། དེ་ནས་ཕྱག་བཞི་བྱས་ཏེ། རང་གི་ཕྱག་རྒྱ་ཆེན་པོའམ། དམ་ཚིག་གམ། ལས་ཀྱི་ཕྱག་རྒྱ་བསྒོམ་པའམ་བཟླས་པ་བྱའོ། །དེ་ནས་བསྒོམ་པ་དང་བཟླས་པས་སྐྱོ་བ་ན་ཡང་མཆོད་པ་དང་། ཕྱག་བྱ་བ་དང་། འདོད་པའི་དོན་གྱི་དངོས་གྲུབ་ཀྱི་ཕྱིར་དགེ་བའི་རྩ་བ་བསྔོ་བ་དང་། 
ཕྱག་རྒྱ་དགྲོལ་བར་འདོད་པས་ཡང་དང་ཡང་དུ་བཛྲ་སཏྭ་ཞེས་བཟླས་ལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང་། །སླར་ཡང་འབྱོན་པར་མཛད་དུ་གསོལ། །ཞེས་གསོལ་བ་བཏབ་ལ། རྡོ་རྗེ་འཆང་
གི་ཕྱག་རྒྱ་གྱེན་དུ་བཀྲོལ་ཏེ། ཧཱུཾ་མུཿཞེས་བྱའོ། །དེ་ལྟ་བུས་ནི་རང་གི་ལྷ་གཤེགས་སུ་གསོལ་བར་འགྱུར་རོ། །དེ་ནས་རྡོ་རྗེ་སྲུང་བ་དང་། གནོད་སྦྱིན་དང་། ཁུ་ཚུར་རྣམས་ཀྱིས་བདག་ཉིད་བསྲུངས་ལ། ཡི་གེ་བརྒྱ་པ་དང་། བཛྲ་སཏྭ་ཞེས་བརྗོད་ཅིང་ལྡང་བར་བྱའོ། །དེ་ལྟར་ཉིན་རེ་བཞིན་བྱས་
ལ། ཇི་སྲིད་མཚན་མ་མཐོང་བར་འགྱུར་བའམ། བཟླས་པའི་གྲངས་ཡོངས་སུ་རྫོགས་པར་བྱས་ནས། དེ་ནས་མཚན་ཐོག་ཐག་བསྒོམ་པ་དང་བཟླས་པ་བྱས་ན། རྡོ་རྗེ་རིག་པ་མཆོག་ལ་སོགས་པའི་དངོས་གྲུབ་འགྲུབ་པར་འགྱུར་རོ། །དེ་ལྟར་སྒྲུབ་པ་རྒྱས་པར་བསྟན་ནས། ད་ནི་
ཕྱག་རྒྱ་རྣམས་ཀྱི་ལས་བསྟན་པར་བྱ་སྟེ། གཙུག་ཏོར་ཆེན་པོ་སྲུང་བ་ཆེ། །ཞེས་བྱ་བ་དེ་ལ་གཙུག་ཏོར་ཆེན་པོ་ནི་རྡོ་རྗེ་སེམས་དཔའི་གཙུག་ཏོར་རོ། །སྲུང་བ་ཆེ་ནི་སྲུང་བ་དམ་པའོ། །གཟི་བརྗིད་ཕུང་པོ་རབ་སྒྲུབ་སྟེར། །ཞེས་བྱ་བ་ནི་དངོས་གྲུབ་བཟང་པོ་སྟེར་བའོ། །རྡོ་རྗེ་ཧཱུཾ་ཞེས་བྱ་ཀུན་
བྱེད། །ཅེས་བྱ་བ་ནི་ལས་ཐམས་ཅད་བྱེད་པས་ན་བྱ་བ་ཀུན་བྱེད་པའོ། །རྡོ་རྗེ་ཧཱུཾ་མཛད་ཀྱི་ཕྱག་རྒྱ་བརྒྱ་རྩ་བརྒྱད་བསྟན་པ་དེས་ལས་ཐམས་ཅད་བྱེད་དོ་ཞེས་བྱ་བའི་དོན་ཏོ། །སྙིང་གར་བཞག་པས་ཐམས་ཅད་འགུགས། །ཞེས་བྱ་བ་ནི་ཁྲོ་བོ་འདོད་པའི་རྒྱལ་པོའི་ཕྱག་རྒྱས་ཐམས་