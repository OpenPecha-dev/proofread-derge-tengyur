བཞིའི་དཀྱིལ་འཁོར་ལས་གསུངས་པའི་ཆོ་གས་རང་གི་སྙིང་གར་ལས་ཀྱི་དཀྱིལ་འཁོར་སྤྲུལ་ལ། རིག་པ་ཐམས་ཅད་རེ་རེ་ཞིང་བཟླས་བརྗོད་ཁྲི་བྱ་བ་ནི་འདིར་སྔོན་དུ་བསྙེན་པ་ཡིན་ནོ། །རྡོ་རྗེ་རྣམས་ཀྱི་བྱ་བ་ནི་རྡོ་རྗེའི་བྱ་བ་སྟེ། བྱང་ཆུབ་ཀྱི་སེམས་བསྐྱེད་པ་ལ་སོགས་པས་སེམས་ཅན་གྱི་དོན་བྱ་བ་དེའི་ཕྱིར་ལས་
ཀྱི་དཀྱིལ་འཁོར་བཤད་དོ། །དེའི་ལས་ཅི་ཞིག་ཡིན་ཞེ་ན། དེ་བཞིན་གཤེགས་པ་མ་ལུས་ཤིང་ལུས་པ་མེད་པ་ཐམས་ཅད་ལ་མཆོད་པ་བྱེད་ཅེས་བྱ་བ་གསུངས་ཏེ། ལས་དེ་རྫོགས་པར་བྱེད་པའོ། །དེ་ནས་ཞེས་བྱ་བ་ལ་སོགས་པ་ལ། གང་གི་ཕྱིར་ལས་ཀྱི་དཀྱིལ་འཁོར་ལས་གསུངས་པའི་ཆོ་ག་
ཉིད་ཀྱིས་དམ་ཚིག་དང་དབང་བསྐུར་བ་ཐོབ་པས་ལས་ཀྱི་དཀྱིལ་འཁོར་ལས་གསུངས་པའི་དངོས་གྲུབ་རྣམས་བསྒྲུབ་པར་བྱའོ། །གཞན་དག་གིས་ནི་མ་ཡིན་ཏེ། རྒྱུ་དེས་ན་རབ་ཏུ་བཤད་པར་བྱ་བ་ལས་ཀྱི་དཀྱིལ་འཁོར་དམ་པ་སྟེ་ཞེས་བྱ་བའོ། །རྡོ་རྗེ་དབྱིངས་དང་འདྲ་བ་ན་ཞེས་བྱ་བ་ནི་སྤྲུལ་པའི་
ལས་ཀྱི་དཀྱིལ་འཁོར་དང་འདྲ་བར་བྱའོ། །མིང་ཇི་སྐད་ཅེས་བྱ་ཞེ་ན། རྡོ་རྗེའི་བྱ་བ་ཞེས་ཀྱང་གྲགས། །ཞེས་བྱ་བ་གསུངས་ཏེ། གྲགས་ཞེས་བྱ་བ་ནི་བཤད་པའོ། །དཀྱིལ་འཁོར་ཆེན་པོའི་ཚུལ་དུ་ནི། །སངས་རྒྱས་སྐུ་རྣམས་གཞག་པར་བྱ། །ཞེས་བྱ་བ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་བྲིས་
ལ་འདིར་གསུངས་པའི་རིགས་རྣམས་ཀྱིས་དེ་བཞིན་གཤེགས་པ་ལྔ་པོ་སྔ་མ་བཞིན་དུ་དཀྱིལ་འཁོར་ཆེན་པོ་ལས་གསུངས་པའི་ཕྱག་རྒྱ་ཆེན་པོ་ཉིད་དུ་བྲི་བར་བྱའོ་ཞེས་བྱ་བའི་ཐ་ཚིག་གོ། །རྡོ་རྗེ་སེམས་དཔའ་སོགས་ཚུལ་དུ། །ལྷ་མོ་ཕྱག་རྒྱ་བཅས་པ་བྲི། །ཞེས་བྱ་བ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་
པོ་ལས་གསུངས་པའི་རྡོ་རྗེ་སེམས་དཔའ་ལ་སོགས་པའི་ཏིང་ངེ་འཛིན་དང་། རྡོ་རྗེ་དྲིལ་བུ་ལ་སོགས་པའི་ཕྱག་རྒྱ་རྣམས་ཀྱིས་རབ་ཏུ་དགའ་ཞིང་བདེ་བ་ནས་བརྩམས་ཏེ། རྡོ་རྗེ་འབེབས་པའི་བར་གྱི་ལྷ་མོ་དེ་རྣམས་ཕྱག་རྒྱ་དང་བཅས་པ་བྲི་བར་བྱའོ། །འདི་སྐད་སྟོན་པ་ཡིན་ཏེ། འདིར་རབ་ཏུ་དགའ་ཞིང་
བདེ་བ་མ་ལ་སོགས་པ་ནི་རྡོ་རྗེ་སེམས་དཔའ་ལ་སོགས་པའི་ཚུལ་དང་། དབྱིབས་དང་། ཕྱག་མཚན་བསྣམས་པ་བྲི་བར་བྱའོ་ཞེས་བྱ་བའི་ཐ་ཚིག་གོ། །དེ་ནས་ཞེས་བྱ་བ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་འཇུག་པའི་ཚུལ་གྱི་ལས་ཀྱི་དཀྱིལ་འཁོར་ལས་གསུངས་པའི་སེམས་མ་རྡོ་རྗེ་མ་