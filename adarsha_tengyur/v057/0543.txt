སྒྲ་ཆེན་དུང་ཞེས་བྱ་བ་སྨོས་ཏེ། ཁྲོ་བོའི་ངག་གིས་གང་ལ་རྡོ་རྗེ་ཧཱུཾ་མཛད་ལ་སོགས་པས་འགུགས་པའོ། །རྡོ་རྗེ་འབར་བས་དེ་མངོན་བཀུག །རྡོ་རྗེ་ཁྲོ་བོའི་ཏིང་འཛིན་གཅིག །ཅེས་བྱ་བ་ནི། བཅོམ་ལྡན་འདས་ཁྲོ་བོ་འདོད་པས་མངོན་སུམ་དུ་བཀུག་ཅེས་བྱ་བའི་དོན་ཏོ། །འཆིང་བར་
འགྱུར་ཞེས་བྱ་བ་ནི་འགྲོ་བའི་དོན་ཡིན་པའི་ཕྱིར་རོ། །འདི་སྐད་སྟོན་པ་ཡིན་ཏེ། བཅོམ་ལྡན་འདས་འདོད་པའི་རྒྱལ་པོས་བཀུག་ནས། རྣལ་འབྱོར་པ་རང་གི་ལུས་ལ་སོགས་པ་རྣམས་ལ་འདིར་འཇུག་པར་འགྱུར་ཏེ། དེས་ན་བཅུག་པ་དེས་དེའི་སྡུག་བསྔལ་ཐམས་ཅད་ཞི་བར་འགྱུར་རོ། །དེ་སྐད་དུ་
ཡང་། སྒྲ་ཆེན་དུང་ནི་བརྗོད་བྱ་བ། །ཊཀྐི་ཧཱུཾ་ཕཊ་ལན་ཅིག་བརྗོད། །གང་ཡིན་དེ་ལ་བཅུག་པ་ནི། །ཀུན་ནས་ཉོན་མོངས་ཞི་ཞིང་གཡོ། །ཞེས་གསུངས་སོ། །རྡོ་རྗེ་ལྟ་བས་བལྟས་པ་ནི། །ཞེས་བྱ་བ་ནི། རྡོ་རྗེ་ལྟ་བའི་མཚན་ཉིད་ནི་བཤད་ཟིན་ཏོ། །དེ་ཡིས་བལྟས་པ་ནི་གཟིགས་པའོ། །
རྡོ་རྗེ་ཁྲོ་བོའི་ཏིང་འཛིན་གྱིས། །ཞེས་བྱ་བ་ནི། རྡོ་རྗེ་ཧཱུཾ་མཛད་ལ་སོགས་པའི་ཏིང་ངེ་འཛིན་ཏོ། །སེམས་ཅན་གང་དང་གང་ཡིན་པ། །ཞེས་བྱ་བ་ནི། བསྒྲུབ་པར་བྱ་བའི་ལུས་སུ་བལྟ་བར་བྱའོ། །དེ་དང་དེ་ནི་འཆི་བར་འགྱུར། །ཞེས་བྱ་བ་ནི། སེམས་ཅན་དེ་དང་དེ་ལ་རྣལ་འབྱོར་པས། ལོག་པར་
ལྟ་བའི་ལམ་དང་བྲལ་ནས། བལྟས་པས་འཆི་བར་འགྱུར་ཞེས་བྱ་བ་ནི། ཉམས་ཞེས་བྱ་བའི་དོན་ཏོ། །འདི་སྐད་སྟོན་པ་ཡིན་ཏེ། བསྒྲུབ་པར་བྱ་བའི་ལུས་ལ་རྡོ་རྗེ་ཧཱུཾ་མཛད་ལ་སོགས་པའི་སྐུའི་གཟུགས་བརྙན་དུ་བསྐྱེད་ནས། བསྒྲུབ་པར་བྱ་བའི་ལུས་ལ་འདོད་པའི་རྒྱལ་པོ་བཀུག་སྟེ་བཅུག་ནས། 
རྣལ་འབྱོར་པས་རྡོ་རྗེ་ལྟ་བས་བལྟས་པའི་བསྒྲུབ་པར་བྱ་བ་དེ་དང་དེས་བྱིན་གྱིས་བརླབས་པ་འགྲུབ་པར་འགྱུར་རོ། །དེས་འདིའི་སྡུག་བསྔལ་ཞི་བར་འགྱུར་ཏེ། རང་བཞིན་གྱིས་རྣམ་པར་དག་པའི་ཡེ་ཤེས་སྐྱེ་བའི་ཕྱིར་རོ། །དེ་སྐད་དུ་ཡང་། སེམས་ཅན་གང་གི་རྒྱུད་ལ་ཡང་། །རྡོ་རྗེ་ལྟ་བས་བལྟས་
ན་ནི། །རྡོ་རྗེ་རྣལ་འབྱོར་སྤྱན་ཆེན་པོས། །དེ་ཡི་སྡུག་བསྔལ་ཉམས་པར་འགྱུར། །ཞེས་གསུངས་སོ། །བསོད་སྙོམས་ཡིད་ལ་བསམས་ནས་ནི། །སྙིང་ལ་རྡོ་རྗེ་བསྒོམ་པར་བྱ། །ཞེས་བྱ་བ་ནི། རང་གིས་ཁྲོ་བོ་དེ་ཉིད་ཀྱི་ཏིང་ངེ་འཛིན་གྱིས་གདོན་ལ་སོགས་པ་བསྐྱེད་པ་དེའི་སྡུག་བསྔལ་ཡིད་ལ་