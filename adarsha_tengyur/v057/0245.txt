ནི་ཚུལ་ཁྲིམས་ཀྱི་སྡོམ་པ་རིགས་བདུན་དང་ལྡན་པ། བྱང་ཆུབ་སེམས་དཔའི་སྡོམ་པ་ལ་གནས་པའི་སྐྱེས་བུ་དམ་པ་དག་སྟོན་པ་ཡིན་ཏེ། ཆོས་ལ་སྤྱོད་པས་ན་ཆོས་ཅན་ཏེ། ཕ་རོལ་ཏུ་ཕྱིན་པ་བཅུ་དང་། བྱང་ཆུབ་སེམས་དཔའི་ས་བཅུ་དང་། སངས་རྒྱས་ཀྱི་
སའི་སྤྱོད་པ་ཞེས་བྱ་བའི་དོན་ཏོ། །དེ་བཞིན་གཤེགས་པ་ཐམས་ཅད་ཀྱི་ཚུལ་ཁྲིམས་ནི་སྡོམ་པའི་ཚུལ་ཁྲིམས་དང་། དགེ་བའི་ཆོས་སྡུད་པའི་ཚུལ་ཁྲིམས་དང་། སེམས་ཅན་གྱི་དོན་བྱེད་པའི་ཚུལ་ཁྲིམས་སོ། །དེ་བཞིན་གཤེགས་པ་ཐམས་ཅད་ཀྱི་ཏིང་ངེ་འཛིན་ནི་མཐར་གྱིས་
གནས་པའི་སྙོམས་པར་འཇུག་པ་དགུའོ། །དེ་བཞིན་གཤེགས་པ་ཐམས་ཅད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པའོ། །དེ་བཞིན་གཤེགས་པ་ཐམས་ཅད་ཀྱི་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་ཉིད་ནི་དངོས་གྲུབ་དམ་པའི་ཐབས་ཏེ། ཡང་དག་པར་
རྫོགས་པའི་བྱང་ཆུབ་སྒྲུབ་པའི་ཐབས་ཀྱི་ཁྱད་པར་རོ། །དེ་ལྟ་བུའི་ཐབས་དེ་དག་གིས་བསྐལ་པ་གྲངས་མེད་པ་གསུམ་གྱིས་འཚང་རྒྱ་བར་འགྱུར་བ་ཡིན་ལ། དེ་བས་ན་དེ་རྣམས་སངས་རྒྱས་རྣམས་ཀྱི་བྱང་ཆུབ་ཚོལ་ཞིང་མངོན་པར་འདོད་པས་ན། བསམ་གཏན་དང་། རྣམ་པར་ཐར་པ་
ལ་སོགས་པ་དང་། ས་རྣམས་ཀྱིས་འབད་པའི་ཉོན་མོངས་པ་དག་ཀྱང་ཆོས་ཉིད་དེ་ཞེས་པ་ལ། བསམ་གཏན་ནི་བསམ་གཏན་དང་པོ་དང་། གཉིས་པ་དང་། གསུམ་པ་དང་། བཞི་པའོ། །རྣམ་པར་ཐར་པ་ནི་གཟུགས་ཅན་གཟུགས་རྣམས་ལ་ལྟ་བ་འདི་ནི་རྣམ་པར་ཐར་པ་དང་
པོའོ། །ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་རྣམས་ལ་ལྟ་བ་འདི་ནི། རྣམ་པར་ཐར་པ་གཉིས་པའོ། །སྡུག་པར་ལྷག་པར་མོས་པ་འདི་ནི་རྣམ་པར་ཐར་པ་གསུམ་པའོ། །གཟུགས་མེད་པའི་སྙོམས་པར་འཇུག་པ་བཞི་དང་། འགོག་པའི་སྙོམས་
པར་འཇུག་པ་འདི་དག་ནི་རྣམ་པར་ཐར་པ་བརྒྱད་དོ། །སོགས་པའི་སྒྲས་ནི་མངོན་པར་ཤེས་པ་ལ་སོགས་པ་བསྡུའོ། །ས་ནི་རབ་ཏུ་དགའ་བ་ལ་སོགས་པ་བྱང་ཆུབ་སེམས་དཔའི་ས་བཅུའོ། །དེ་རྣམས་ཀྱིས་འབད་ཅིང་རྩོལ་བས་ཉོན་མོངས་པར་གྱུར་པའོ། །ཚུལ་ཁྲིམས་རྣམ་པར་