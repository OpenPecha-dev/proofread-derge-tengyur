ས་མོ྅ཧཾ་ཧི་ཞེས་བྱ་བས་ཇི་སྐད་བཤད་པའི་རྡོ་རྗེའི་ཚིག་གིས་ཡང་དང་ཡང་དུ་ཟློས་ཤིང་ལན་དུ་མར་བརྗོད་དོ། །དབང་པོ་གཉིས་ནི་ཞེས་བྱ་བ་ནི་གཉིས་ཀྱི་དབང་པོ་སྟེ། སྒྲུབ་པ་པོ་དང་དེ་བཞིན་གཤེགས་པའིའོ། །དེའི་མཉམ་པར་སྦྱོར་བ་ནི་མཉམ་པར་གྱུར་པ་སྟེ། གཅིག་ཏུ་གྱུར་པར་
ལྷག་པར་མོས་པར་ཞེས་བྱ་བའི་ཐ་ཚིག་གོ། །དབང་པོ་གཉིས་མཉམ་པར་སྦྱོར་བ་དེས་དེ་བཞིན་གཤེགས་པའི་སྐུ་དང་། སྒྲུབ་པ་པོ་ལྷན་ཅིག་གཅིག་ཏུ་གྱུར་པར་མོས་པས་ཅི་ཞིག་བྱེད་ཅེ་ན། སེམས་ཅན་ཐམས་ཅད་ཆགས་པར་བྱེད། །ཅེས་བྱ་བ་གསུངས་ཏེ། རྣམ་པར་སྣང་
མཛད་ལ་སོགས་པའོ། །དེ་བཞིན་གཤེགས་པ་རྣལ་འབྱོར་པ་དེས་མཉེས་པར་བྱེད་དོ་ཞེས་བྱ་བའི་ཐ་ཚིག་གོ། །འདི་སྐད་སྟོན་པ་ཡིན་ཏེ། ཏ་ཐཱ་ག་ཏ་ས་མོ྅ཧཾ་ཧི་ཞེས་བྱ་བ་ཇི་སྐད་དུ་བཤད་པའི་ལྷག་པར་མོས་པ་དང་། ལན་གསུམ་བཟླས་ནས། ཨོཾ་སརྦྦ་ཏ་ཐཱ་ག་ཏ་ས་མོ྅ཧཾ་ཞེས་
རྒྱུན་མི་འཆད་པར་ཟློས་ཤིང་བསྒོམ་པར་བྱའོ། །དེ་ཡང་སངས་རྒྱས་ཅི་འདྲ་དེ་བཞིན་བདག །བདག་ཅེས་རྟག་ཏུ་བསྒོམ་པ་ཡིས། །གང་འདིས་སངས་རྒྱས་དེ་ཉིད་བདག །དབང་པོ་གཉིས་ལ་ཡང་དག་བརྟེན། །ཏ་ཐཱ་ག་ཏ་ས་མོ྅ཧཾ་ཧི། རྡོ་རྗེའི་ཚིག་གི་ཡང་དག་བརྗོད། །དབང་པོ་གཉིས་
ནི་མཉམ་སྦྱོར་བས། །སངས་རྒྱས་ཐམས་ཅད་དེ་མཉེས་བྱེད། །ཨོཾ་སརྦྦ་ཏ་ཐཱ་ག་ཏ་ས་མོ྅ཧཾ་ཧི། ཞེས་བཟླའོ་ཞེས་གསུངས་པ་དང་། གཞན་ཡང་དབང་པོ་གཉིས་ནི་ཞེས་བྱ་བ་ནི། རྣམ་པ་གཉིས་ཀྱི་གནས་སྐབས་ཀྱི། །གང་ཡང་བདག་གི་ལུས་དང་ནི། །གང་ཡང་སངས་རྒྱས་
སྐུ་དག་ནི། །བསྲེས་པར་གྱུར་པ་དབང་པོ་གཉིས། །མཉམ་པར་གཞག་ཅེས་བཤད་པ་ཡིན། །སྟོང་གསུམ་པ་ཡི་ཞིང་འདི་ནི། །རྡོ་རྗེ་གཅིག་ཏུ་ཡོངས་སུ་བཟུང་། །སངས་རྒྱས་གཟུགས་དང་འདྲ་བར་ནི། །དབུས་སུ་བདག་ཉིད་བསྒོམ་པར་བྱ། །ཞེས་གསུངས་
པ་ཡིན་ནོ། །དེ་ལྟར་རིམ་པ་འདིས་ཇི་སྲིད་བཅོམ་ལྡན་འདས་བྱོན་ནས། དེའི་ལུས་ལ་ཞུགས་ལ་དེ་ནས་དེ་བཞིན་གཤེགས་པ་དང་འདྲ་བར་གྱུར་པ་དེ་སྲིད་ཀྱི་བར་དུ་བསྒོམ་པར་བྱའོ། །རྡོ་རྗེ་སེམས་དཔའ་སྒྲུབ་པ་ཡང་དེ་བཞིན་གཤེགས་པ་སྒྲུབ་པ་དང་འདྲ་བར་ཤེས་པར་བྱ་སྟེ། དེ་