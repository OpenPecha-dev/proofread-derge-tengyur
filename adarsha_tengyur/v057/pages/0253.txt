སྐྱེ་བར་འགྱུར་བ་སྟེ། སྔོན་ཉམས་སུ་མྱོང་བའི་ཡུལ་ནི་དྲན་པའི་རྒྱུ་ཡིན་པ་ལས། དེ་མེད་པས་ན་རྒྱུ་མེད་པའོ། །རྒྱུ་མེད་པ་ཡང་ཡིན་ལ། དགའ་བ་དང་། མགུ་བ་དང་། རངས་པར་བྱེད་པའི་བདེ་བ་ཡང་ཡིན་པས་ན། རྒྱུ་མེད་པའི་དགའ་བ་དང་། མགུ་བ་དང་། རངས་
པར་བྱེད་པ་སྟེ། དེ་ལྟ་བུའི་བདེ་བ་འདི་ལས་སྐྱེ་བར་འགྱུར་བའོ། །དེ་བདེ་བ་དེ་དག་ཅེས་བྱ་བ་ལ་སོགས་པ་ལ་ཏིང་ངེ་འཛིན་ནི་རབ་ཏུ་དགའ་བ་ལ་སོགས་པའི་ས་ཐོབ་པའི་རང་བཞིན་ཅན་ནོ། །གཟུངས་ནི་ཚིག་ལ་སོགས་པ་འཛིན་པའོ། །དྲན་པ་ནི་ཤེས་རབ་དང་ལྡན་པའི་སེམས་ཀྱི་རང་བཞིན་ནོ། །
དེ་ནས་ཕྱག་རྒྱ་དེ་བཅིངས་ལ་རང་གི་སྙིང་གར་དགྲོལ་དུ་གཞུག་གོ་ཞེས་བྱ་བ་ནི་སེམས་མ་རྡོ་རྗེ་མའི་ཕྱག་རྒྱ་བཅིངས་པར་གྱུར་པ་དང་། ཡང་བཅིངས་ལ་རྡོ་རྗེ་སེམས་དཔས་བྱིན་གྱིས་རློབ་པར་མཛད་པའི་ཕྱིར་སློབ་མའི་སྙིང་གར་དགྲོལ་དུ་གཞུག་གོ། །དེ་ནས་མེ་ཏོག་གི་ཕྲེང་བ་དོར་ཞིང་ཞེས་བྱ་བ་ནི་ཕྲེང་བ་ཕུལ་
བས་ལྷ་རྣམས་ཀྱིས་སོ་སོར་ཡོངས་སུ་བཟུང་བར་གྱུར་ན། དེའི་དངོས་གྲུབ་རབ་འབྲིང་ཐ་མ་རྫོགས་པར་འགྱུར་བའི་ཕྱིར་ཏེ། ཡོངས་སུ་གཟུང་བ་དེ་ཉིད་གསུངས་པ་ནི། ཨོཾ་པྲ་ཏི་གྲྀཧྞ་སྭ་མི་མཾ་སཏྭ་མ་ཧཱ་བ་ལ་ཞེས་བྱ་བ་ཡིན་ནོ། །དེ་ལྟར་བབས་བཞིན་དུ་ཞེས་བྱ་བ་ནི། དེ་ལྟར་རྣམ་པ་གཉིས་ཀྱིས་བབ་པ་སྟེ། 
སེམས་མ་རྡོ་རྗེ་དང་། ཁྲོ་བོའི་ཁུ་ཚུར་གཉིས་ཀྱིས་བབས་པར་གྱུར་ནས་རྡོ་རྗེ་ལྕགས་ཀྱུ་ནས་བརྩམས་ཏེ་རྣམ་པར་སྣང་མཛད་ཀྱི་བར་དུ་དཀྱིལ་འཁོར་རིམ་པ་བཞིན་དུ་བསྟན་པར་བྱའོ། །དབབ་པ་ཉེ་བར་བསྡུ་བ་ན་འདིར་སློབ་དཔོན་གྱིས་དབང་དུ་བསྡུས་པ་ལྟ་བུར་ཤེས་པར་བྱའོ། །དཀྱིལ་འཁོར་མཐོང་
བའི་ཕན་ཡོན་བསྟན་པར་བྱ་བ་ནི། དཀྱིལ་འཁོར་ཆེན་པོ་མཐོང་མ་ཐག་ཏུ་ཞེས་བྱ་བ་ལ་སོགས་པ་གསུངས་པ་ཡིན་ནོ། །འོད་ཟེར་སྣ་ཚོགས་ཞེས་བྱ་བ་ནི། སྔོན་པོ་དང་། སེར་པོ་ལ་སོགས་པའི་གཟུགས་ཅན་ནོ། །འོད་ཀྱི་དཀྱིལ་འཁོར་ནི་འོད་ཟེར་གྱི་ཚོགས་ཏེ་མཐོང་བས་ཞེས་བྱ་བར་མཚམས་སྦྱར་རོ། །
ཡང་སློབ་མ་གཞུག་པའི་ཆོ་ག་འདིའི་དོན་བཅོམ་ལྡན་འདས་ཀྱིས་ཇི་སྐད་དུ་གསུངས་པ་དེ་ལྟར་བརྗོད་པར་བྱ་སྟེ། ཇི་ལྟ་བ་བཞིན་དུ་དབང་བསྐུར་བར་འོས་པའི་སློབ་མ་བསླབ་པ་ལྔ་ཡོངས་སུ་གཟུང་བའམ་དགེ་སྦྱོང་ངམ། དགེ་སློང་གི་སྡོམ་པ་ཡོངས་སུ་གཟུང་བ་ལྷག་པར་གནས་པའི་ཆོ་ག་ཇི་ལྟ་བ་བཞིན་དུ་བྱས་