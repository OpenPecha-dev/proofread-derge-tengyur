བའི་དམ་ཚིག་ཅེས་བྱ་བ་ནས་དམ་ཚིག་གི་སྡོམ་པ་སྦྱིན་པར་བྱའོ་ཞེས་བྱ་བའི་གཞུང་གིས་སྟོན་ཏོ། །རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ལས་ཇི་སྐད་གསུངས་པའི་དངོས་གྲུབ་རྣམས་ཀྱང་རང་གི་ལྷའི་ཕྱག་རྒྱ་བཞི་དང་ལྡན་པའི་ལྷའི་རྣལ་འབྱོར་བྱས་ནས་
བསྒྲུབ་པར་བྱའོ་ཞེས་བསྟན་པར་བྱ་བའི་ཕྱིར། དེ་ནས་རྡོ་རྗེ་སེམས་དཔའི་ཕྱག་རྒྱ་ཆེན་པོ་ལ་སོགས་པ་བཞི་བཅིང་བ་བསླབ་པར་བྱའོ་ཞེས་བྱ་བའི་གཞུང་གིས་སྟོན་ཏོ། །དངོས་གྲུབ་ཀྱང་དེ་བཞིན་ནོ་ཞེས་བྱ་བ་ལ་སོགས་པའི་གཞུང་གི་དོན་ནི་སྔ་མ་ཁོ་ན་བཞིན་དུ་ཤེས་པར་བྱའོ། །
ཕྱག་རྒྱ་གཅིག་པའི་དཀྱིལ་འཁོར་བསྡུས་པའི་དོན་ཏོ། །རྡོ་རྗེ་དབྱིངས་ཀྱི་དུམ་བུ་འདི་ཐམས་ཅད་ཀྱང་དེ་བཞིན་གཤེགས་པའི་རིགས་ཡིན་ཞིང་དེ་བཞིན་གཤེགས་པ་རྣམས་ལས་སྐྱེས་པའི་ཕྱིར་དང་། བྱང་ཆུབ་ཀྱི་སེམས་ལས་བྱུང་བ་ཡིན་པའི་ཕྱིར་ཕྱག་རྒྱ་ཆེན་པོ་ཞེས་བྱ་བར་བཤད་
ཅིང་། འདོད་ཆགས་ཀྱིས་འདོད་ཆགས་སྤང་བར་བྱ་བའི་སྤྱོད་པ་བསྟན་པའི་ཕྱིར་གསུངས་པ་ཡིན་ནོ། །དེ་བཞིན་གཤེགས་པ་ཐམས་ཅད་ཀྱི་བཀའ་བསྒོ་བའི་རྗེས་སུ་འཇུག་པའི་མཚན་ཉིད་དམ་ཚིག་གི་ཕྱག་རྒྱའི་རང་བཞིན་རྡོ་རྗེ་རིགས་ཀྱི་བསྡུས་པའི་དོན་བརྗོད་པར་བྱ་སྟེ། དེ་ལ་
འདིར་དང་པོ་སྦྱོར་བའི་ཏིང་ངེ་འཛིན་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་གསུངས་པའི་རྡོ་རྗེ་སེམས་དཔའ་སྤྲུལ་པ་ལ་སོགས་པ་ཉིད་ཡིན་པར་ཤེས་པར་བྱའོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཡང་གཅིག་ཏུ་འདུས་པར་གྱུར་ཏེ། དེ་བཞིན་གཤེགས་པ་
ཐམས་ཅད་ཀྱི་འཁོར་ལོ་ཆེན་པོ་བསྐོར་བ་ལ་མཚན་བརྒྱ་རྩ་བརྒྱད་པ་འདིས་གསོལ་བ་བཏབ་བོ་ཞེས་བྱ་བ་ནས་བརྩམས་ཏེ། རང་གི་རིགས་ནི་སྐྱེད་པར་མཛོད། །ཅེས་བྱ་བའི་བར་གྱི་གཞུང་གིས་ནི། དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ་པ་སྟོན་ཏོ། །འདིའི་
རབ་ཏུ་དབྱེ་བ་དེའི་རྗེས་སུ་འཇུག་པའི་མཚན་ཉིད་དམ་ཚིག་གི་ཕྱག་རྒྱའི་དབྱེ་བ་བཞི་བརྗོད་པར་བྱ་སྟེ། དེ་ནས་དེ་བཞིན་གཤེགས་པ་ཐམས་ཅད་ཀྱི་གཙོ་བོ་ཕྱག་ན་རྡོ་རྗེ་ཞེས་བྱ་བ་ནས་བརྩམས་ཏེ། དྲི་མ་མེད་པའི་ཁྲོ་བོར་གྱུར་། །ཞེས་བྱ་བའི་བར་གྱི་གཞུང་གིས་ནི་རྡོ་རྗེའི་རིགས་སྤྲུལ་