ཤེས་ཁུ་ཚུར་དམ་ཚིག་ལས་ཞེས་བྱ་བ་ལ། ཡེ་ཤེས་ནི་ཆོས་ཀྱི་དཀྱིལ་འཁོར་ཏེ། དེའི་ཁུ་ཚུར་ཡིན་པས་ན། ཡེ་ཤེས་ཁུ་ཚུར་ཏེ་ཆོས་ཀྱི་དཀྱིལ་འཁོར་གྱི་ཁུ་ཚུར་རོ། །དེའི་དམ་ཚིག་གི་ཕྱག་རྒྱ་ནི་ཡེ་ཤེས་ཁུ་ཚུར་དམ་ཚིག་སྟེ། དེ་ལ་གཉིས་སུ་བྱས་ནས་གཡོན་པའི་རྡོ་རྗེ་སོར་མོ་བཟུང་ལ། གཡས་པ་
བསྒྲེང་བར་བྱ་ཞེས་བྱ་བ་ལ་སོགས་པ་ལ་རྣམ་པར་སྣང་མཛད་ལ་སོགས་པ་ནས། རྡོ་རྗེ་འབེབས་པའི་བར་གྱི་ལས་ཀྱི་ཕྱག་རྒྱ་བཅིང་བར་བྱའོ། །ཆོས་ཀྱི་དཀྱིལ་འཁོར་གྱི་འགྲེལ་པའོ།    །དེ་ལྟར་ཆོས་ཀྱི་ཕྱག་རྒྱ་གཙོ་བོར་གྱུར་པའི་ཆོས་ཀྱི་དཀྱིལ་འཁོར་བསྟན་ནས། ད་ནི་དེ་ནས་ཞེས་བྱ་བ་ལ་སོགས་པས་དེས་
འདུལ་བའི་སྐྱེ་བོ་རྣམས་ཀྱི་ཕྱིར། ལས་ཀྱི་ཕྱག་རྒྱ་གཙོ་བོར་གྱུར་པའི་ལས་ཀྱི་དཀྱིལ་འཁོར་གསུངས་པ་ཡིན་ཏེ། དེ་ནས་ཞེས་བྱ་བའི་སྒྲ་ནི་དེ་མ་ཐག་པ་སྟེ། དང་པོའི་སྦྱོར་བའི་རྗེས་ཐོགས་ཉིད་ལའོ། །དེ་ལ་དང་པོའི་སྦྱོར་བའི་ཏིང་ངེ་འཛིན་བཤད་མ་ཐག་པའི་ཆོས་ཀྱི་དཀྱིལ་འཁོར་ལས་བསྟན་པ་ཡིན་པར་
ཤེས་པར་བྱའོ། །ཡང་ཞེས་བྱ་བའི་སྒྲས་ནི་ཆོས་ཀྱི་དཀྱིལ་འཁོར་སྤྲུལ་པ་ལ་ལྟོས་ན་སླར་ཡང་ཞེས་བྱ་བའི་ཐ་ཚིག་གོ། །དེ་བཞིན་གཤེགས་པ་ཐམས་ཅད་ཀྱི་ཞེས་བྱ་བ་ལ་སོགས་པ་ལ། དེ་བཞིན་གཤེགས་པ་ཐམས་ཅད་ཀྱི་བླ་ན་མེད་པའི་མཆོད་པ་ནི་མཆོད་པ་ཆེན་པོ་དང་། དབང་བསྐུར་བའི་མཆོད་པ་
དང་། ཆོས་ཀྱི་མཆོད་པ་དང་། ལས་ཀྱི་མཆོད་པའི་རང་བཞིན་ནོ། །དེའི་ཆོ་ག་རྒྱས་པ་ནི་རྣམ་པར་རྒྱས་པ་སྟེ། རེ་རེ་ཞིང་ཡང་སྣ་ཚོགས་པའི་ཚུལ་ཉིད་དོ། །དེས་ཁྱབ་པ་ནི་རྣམ་པ་སྣ་ཚོགས་པའི་ཚུལ་ཏེ། དེ་རྣམས་ཀྱིས་ནམ་མཁར་ཁྱབ་པའོ། །དེ་ཉིད་ནི་ལས་སོ། །དེའི་དམ་ཚིག་ནི་རྒྱུའོ། །འདིའི་འོག་
ནས་བཤད་པའི་དམ་ཚིག་གི་དོན་རྣམས་དེ་བཞིན་ནོ། །དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱི་ལས་ཀྱི་དཀྱིལ་འཁོར་ཏེ། དེ་ཉིད་ནི་རྡོ་རྗེའོ། །བྱིན་གྱིས་བརླབ་པ་ནི་ཏིང་ངེ་འཛིན་གང་གིས་བརྟེན་པར་བྱེད་པ་སྟེ། དེ་སྐད་ཅེས་བྱ་བའི་ཏིང་ངེ་འཛིན་དེ་ལ་སྙོམས་པར་ཞུགས་ནས་རང་གི་རིག་པའི་
མཆོག་འདི་སྨྲས་པ་ནི་བཀའ་སྩལ་པ་སྟེ། རང་གི་ལས་ཀྱི་དཀྱིལ་འཁོར་བརྟེན་པར་བྱེད་པའི་རྣམ་པར་ཐུགས་རྩེ་གཅིག་ཏུ་མཛད་ནས་རིག་པ་གསུངས་སོ་ཞེས་བྱ་བའི་ཐ་ཚིག་གོ། །དེ་བཞིན་གཤེགས་པ་ཐམས་ཅད་ཀྱང་ཡིན་ལ། རྡོ་རྗེ་སེམས་དཔའ་ཡང་ཡིན་པས་ན། དེ་བཞིན་གཤེགས་