ལངས་ནས་ཞེས་བྱ་བ་ནི་རྡོ་རྗེ་ཧཱུཾ་མཛད་ཀྱི་ཏིང་ངེ་འཛིན་ལས་བཞེངས་ནས་རྡོ་རྗེ་སེམས་དཔའི་གཟུགས་ཀྱིས་གནས་སོ་ཞེས་བྱ་བའི་དོན་ཏོ། །གང་གི་ཕྱིར་རྡོ་རྗེ་སེམས་དཔའ་ཉིད་འདིར་དེ་བཞིན་གཤེགས་པའི་འཁོར་ལོས་སྒྱུར་བའི་རྡོ་རྗེ་ཧཱུཾ་མཛད་དུ་གྱུར་པ་ཡིན་
གྱི། ལྕང་ལོ་ཅན་ན་གནས་པའི་ས་བཅུའི་དབང་ཕྱུག་ནི་མ་ཡིན་ནོ། །ཅིའི་ཕྱིར་ཏིང་ངེ་འཛིན་དེ་ལས་ལངས་ཤེ་ན། ཉོན་མོངས་པ་གཞན་གྱི་དབང་དུ་མ་གྱུར་པའི་མཉམ་པར་བཞག་པས་དེ་གནས་དང་གནས་མ་ཡིན་པ་མཁྱེན་ཅིང་ཇི་ལྟ་བ་བཞིན་དུ་གྱུར་པ་ལ་གཞུག་པར་བྱ་ཞེས་བསྟན་པའི་
དོན་དུ་དགོངས་པ་ཡོད་པས་ན་བཞེངས་པ་ཡིན་ནོ། །དེ་རྣམས་ཞེས་བྱ་བ་ལ་སོགས་པ་ནི་གནང་བ་ནོད་པ་དང་གནས་ཀྱི་ངེས་པའི་དོན་དུ་དེ་ལྟར་གསོལ་བ་འདེབས་པར་བྱེད་པ་ཡིན་ནོ། །ཨོཾ་སཏྭ་ཨུཥྞཱི་ཥ་ཕཊ་ཅེས་བྱ་བའི་སྙིང་པོ་འདིས་བཅོམ་ལྡན་འདས་རྣམ་པར་སྣང་མཛད་ཀྱིས་དེ་ལ་བཀའ་
སྩལ་ནས་སྲུང་བར་བྱེད་པ་ཡིན་ནོ། །དེའི་དོན་ནི་འདི་སྐད་སྟོན་པ་ཡིན་ཏེ། གསང་སྔགས་ཀྱི་སྒོའི་སྤྱད་པ་སྤྱད་པར་འདོད་པ་རྣམས་ཀྱིས་ཉོན་མོངས་པ་དང་། ཉེ་བའི་ཉོན་མོངས་པ་སྤང་བར་བྱ་བའི་ཕྱིར། བདག་ཉིད་སྲུང་བ་བྱས་ལ་འཇིག་རྟེན་པའི་འཁོར་ལོ་ཐམས་ཅད་ལ་བཀའ་བསྒོ་བ་བྱའོ། །
དེ་ལྟ་མ་ཡིན་ན་འཇིག་རྟེན་པའི་འཁོར་ལོ་དེ་དག་འཚེ་བར་བྱེད་པར་འགྱུར་རོ། །དེ་ནས་འདི་བཤད་མ་ཐག་ཏུ་ཞེས་བྱ་བ་ནི་དེ་མ་ཐག་ཁོ་ནར་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཕྲ་རབ་དང་མཉམ་པའི་རྣམ་པར་སྣང་མཛད་ལ་སོགས་པ་དེ་བཞིན་གཤེགས་པའི་གཙུག་ཏོར་རྣམས་ལས་དངོས་
སུའོ། །བཅོམ་ལྡན་འདས་ཕྱག་ན་རྡོ་རྗེ་དེ་ཉིད་ནི་དེ་བཞིན་གཤེགས་པ་ཐམས་ཅད་ཀྱི་ཐུགས་ལ་གནས་པའི་རྡོ་རྗེ་འཛིན་པ་ཆེན་པོའོ། །ཁ་དོག་དུ་མའི་འོད་ཟེར་དུ་འགྱུར་ཏེ། །ཞེས་བྱ་བ་ནི་སྔོན་པོ་དང་། སེར་པོ་དང་། དམར་པོ་དང་། ལྗང་གུ་དང་དཀར་པོའི་ཁ་དོག་གི་འོད་ཟེར་དུ་གྱུར་ནས། 
དེ་བཞིན་གཤེགས་པ་ཐམས་ཅད་ཀྱི་ཇི་སྐད་བཤད་པའི་གཙུག་ཏོར་ནས་བྱུང་ནས། འཇིག་རྟེན་གྱི་ཁམས་ཐམས་ཅད་སྣང་བར་བྱས་ནས་ཡང་། བཅོམ་ལྡན་འདས་ཕྱག་ན་རྡོ་རྗེའི་གཙུག་གི་མཚམས་ཀྱི་སྐྱེས་བུ་ཆེན་པོའི་མཚན་གྱི་ངོ་བོར་གྱུར་ཏེ་གནས་སོ། །དེ་ནས་གཟི་བརྗིད་ཀྱི་ཕུང་པོ་དེ་ལས་