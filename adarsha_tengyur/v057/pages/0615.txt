གསེར་མདོག་དཀར་དང་དུད་མེད་དང་། །གསལ་དང་དྲི་མེད་ཉི་མའི་འོད། །གཡས་སུ་འཁྱིལ་ཞིང་འབར་བ་ཡི། །གང་ཞིག་བདེ་བར་འབར་བ་ནི། །ཞི་ལ་ཁ་དོག་དཀར་པོ་སྟེ། །རྒྱས་པ་ལ་ནི་སེར་པོའི་མདོག །རྗེས་སུ་ཆགས་པ་དམར་པོ་སྟེ། །མངོན་སྤྱོད་ལ་ནི་སྔོ་
དང་གནག །ཡང་ན་རྩེ་གཅིག་ཤིས་པ་སྟེ། །རྩེ་མོ་གཉིས་ལ་འབྲིང་དུ་འགྱུར། །རྩེ་མོ་གསུམ་ལ་ཐ་མ་རུ། །སྒྲུབ་པས་མདོར་བསྡུས་ཤེས་པར་བྱ། །ཞེས་གསུངས་སོ། །དེ་བཞིན་དུ་རྡོ་རྗེ་ལྕགས་ཀྱུ་དང་། མདའ་ལ་སོགས་པ་ཡང་ལྷ་ཐམས་ཅད་ཀྱི་ཕྱག་མཚན་ཡིན་པས་དངོས་གྲུབ་ཀྱི་
རྟགས་སུ་འགྱུར་རོ། །དུ་བ་འཚུབ་ཅིང་མེ་སྟག་འཕྲོ་བ་དང་། །རྐང་པས་ལྡང་ཞིང་འབར་བ་ཞན་པ་དང་། །མྱུར་བར་ཆད་ཅིང་གཟི་བརྗིད་མེད་པའི་འོད། །རྩུབ་ཅིང་མདོག་གནག་པ་ལ་ཤ་ཡི་མདོག །མདུང་དང་ཞིབ་མ་འདྲ་བ་དང་། །དེ་བཞིན་བ་གླང་མགོ་འདྲ་དང་། །མི་རོའི་དྲི་དང་ཉ་ཡི་དྲི། །ཡང་ན་
བོང་བུའི་སྒྲར་གྱུར་པ། །སྲེག་མཁན་འབར་བས་གདུངས་པ་དང་། །མྱུར་དུ་ཞི་བའི་རྣམ་པ་དང་། །མ་རུངས་འཇིགས་པར་བྱེད་པའི་གཟུགས། །མེ་ནི་བགེགས་དང་བཅས་པ་ཡིན། །དེ་ལྟར་བགེགས་དང་བཅས་པ་ཤེས་པར་བྱས་ལ། སྔ་མ་བཞིན་དུ་བསང་གཏོར་བྱས་ལ། རྡོ་རྗེ་གནོད་སྦྱིན་གྱི་
ཕྱག་རྒྱ་དང་། སྔགས་ཀྱིས་སྦྱངས་ནས་སྲུང་བས་ཡོངས་སུ་བསྐྱང་བར་བྱའོ། །ཨོཾ་བཛྲ་ཡཀྵ་ཀྲོ་དྷ་ཁ་ད་ཁ་ད་ཧཱུཾ་ཕཊ་ཅེས་བྱ་བས་མར་གྱི་དགང་གཟར་བདུན་བླུགས་པར་བྱའོ། །དེ་ནས་ལག་པ་གཡས་པའི་མཛུབ་མོའི་རྩེ་མོ་རང་གི་མཐེ་བོས་མནན་ལ་ཕྱག་རྒྱ་འདི་དང་མེ་ལྷ་རང་གི་སྔགས་བརྗོད་ཅིང་རྡོ་རྗེ་
གནོད་སྦྱིན་ཡང་ཡོངས་སུ་བཟླས་པའི་ཆུས་ལག་པས་ལན་གསུམ་གྱི་བར་དུ་འཐོར་འཐུང་བྱའོ། །སྔ་མ་བཞིན་དུ་བསང་གཏོར་བྱས་ལ། ལྕེ་ལ་ཡི་གེ་ཧཱུཾ་བཀོད་དེ། དགང་བླུགས་གསུམ་མམ་བདུན་བྱའོ། །ཅུང་ཟད་ཞལ་གདངས་པ་ལ་ཞི་བའི་ལས་ཀྱི་སྦྱིན་སྲེག་བྱའོ། །དེ་བཞིན་དུ་དབང་གི་ལས་དང་། 
རྒྱས་པ་དང་། དགུག་པ་དང་། དྲག་པོ་ཉིད་ལ་ནི་ཤིན་ཏུ་ཞལ་གདངས་པར་མེའི་རང་གི་སྔགས་ཀྱིས་དབུལ་བར་བྱ་ཞེས་ཤེས་པར་བྱའོ། །ཞུ་བའི་རྫས་ཐམས་ཅད་ཞལ་དུ་དབུལ་བར་བྱའོ། །ཡམ་ཤིང་རྣམས་དང་དེ་བཞིན་དུ་མི་རུས་ཀྱི་ཕྱེ་མ་ལ་སོགས་པ་རྣམས་ནི་འོད་ཀྱི་དཀྱིལ་འཁོར་རོ། །ཞོ་དང་