རྡོ་རྗེ་རྩེ་གསུམ་པར་བལྟ་བར་བྱའོ། །འཇིག་རྟེན་དང་འཇིག་རྟེན་ལས་འདས་པའི་ལྷ་ཐམས་ཅད་ཀྱང་རྣམ་པར་སྣང་མཛད་ལ་མདུན་བལྟས་པ་བྲི་བར་བྱའོ། །དེ་ནས་ཞེས་བྱ་བ་ནི་དེ་མ་ཐག་པ་སྟེ་བྲིས་པའི་རྗེས་ཐོགས་ལ་ཞེས་བྱ་བའི་དོན་ཏོ། །འཇུག་པ་ལ་སོགས་པའི་ཆོ་ག་རྒྱས་པ་ཡིན་ནོ་ཞེས་བྱ་
བ་ལས། དེ་ལ་ཁྲོ་བོ་ཏི་རཱིནྟི་རིས་འདིར་འཇུག་པ་ཡིན་ཏེ། དེས་དང་པོ་ཉིད་དུ་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་རིགས་སུ་འཇུག་པར་བྱའོ་ཞེས་བྱ་བ་ལ་སོགས་པ་ནས། དངོས་གྲུབ་ཀྱི་རྡོ་རྗེ་བརྟུལ་ཞུགས་ཀྱི་ཆོ་ག་རྒྱས་པའི་བར་དུ་ནི་འཇུག་པའི་ཆོ་ག་རྒྱས་པའོ། །འཇུག་པ་དང་པོར་བྱས་
པ་གང་ལ་ཡོད་པ་ནི་འཇུག་པའི་ཆོ་ག་རྒྱས་པའོ། །དེ་ལ་རྡོ་རྗེ་སློབ་དཔོན་བདག་ཉིད་ཁྲོ་བོ་ཏི་རཱིནྟི་རིའི་ཕྱག་རྒྱ་བཅིངས་ཏེ་བཞུགས་ཤིག་ཅེས་བྱ་བ་ནི། དེ་ལ་རྡོ་རྗེ་ཧཱུཾ་མཛད་ལ་སོགས་པའི་རྡོ་རྗེ་ཁྲོ་བོ་དེ་དག་ཕན་ཚུན་མཐའ་མེད་པར་གྱུར་པ་ནི་ཏི་རཱིནྟི་རིའོ། །དེ་མཚོན་པའི་ཕྱག་རྒྱ་ལ་ནི་ཏི་རཱིནྟི་རི་ཞེས་གདགས་ཏེ། 
རྡོ་རྗེའི་རིགས་ཐམས་ཅད་བསྡུས་པའི་ཕྱག་རྒྱ་ཞེས་བྱ་བའི་དོན་ཏོ། །དེ་ཉིད་ཀྱི་ཕྱིར་ཕྱག་རྒྱ་འདིས་འདིར་འཇུག་པ་དང་། རྡོ་རྗེའི་རིགས་སུ་ལྷ་ཐམས་ཅད་སྐུ་དང་། གསུང་དང་། ཐུགས་རྡོ་རྗེ་མོས་པ་དང་། དེའི་རང་བཞིན་དུ་རྟོགས་ནས་མོས་པ་སྤྱོད་པའི་ས་ནས་བཟུང་སྟེ། རྣམ་པར་སྣང་མཛད་ཆེན་
པོའི་རང་བཞིན་རྟོགས་པ་ནི། གསང་བའི་འཇུག་པའོ། །ཕྱག་རྒྱ་བཅིངས་ནས་སྔགས་བརྗོད་ཅིང་གང་གི་ལུས་ཀྱི་དཀྱིལ་འཁོར་དུ་འཇུག་པ་ནི་ཕྱིའི་འཇུག་པའོ། །འཇུག་པ་དེ་དག་གིས་ཞུགས་ནས་བཅོམ་ལྡན་འདས་རྡོ་རྗེ་ཧཱུཾ་མཛད་ཀྱི་སློབ་དཔོན་དུ་གྱུར་པ་དེས་ཐམས་ཅད་བྱ་བ་ཡིན་པར་བལྟ་བར་བྱའོ། །
དེ་ལྟར་འཇུག་པ་དེ་དག་གིས་ཞུགས་ནས་ཅི་ཞིག་བྱ་ཞེ་ན། དེ་བཞིན་གཤེགས་པ་ཐམས་ཅད་ལ་གསོལ་བ་གདབ་པར་བྱ་སྟེ་ཞེས་བྱ་བ་སྨོས་ཏེ། ཇི་ལྟར་གསོལ་བ་གདབ་ཅེ་ན། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་ཁྲོ་བོའི་དབང་དུ་མཆིས་ཏེ་ཞེས་བྱ་བ་ནི་ཁྲོ་བོའི་སྙོམས་པར་འཇུག་
པའི་གནས་ཞེས་བྱ་བའི་དོན་ཏོ། །དེས་ཅི་ཞིག་བྱེད་པ་ཡིན་ཞེ་ན། ཚར་གཅད་པར་རིགས་པ་རྣམས་ནི་ཚར་གཅོད་དོ་ཞེས་བྱ་བ་སྨོས་ཏེ། གདུག་ཅིང་མ་རུངས་པ་ཚར་གཅད་པར་འོས་པ་རྣམས་ཚར་གཅོད་པ། གང་ཆོས་དང་མཐུན་པར་རྗེས་སུ་གཟུང་བའི་རིགས་པ་རྣམས་ནི་བསྡུ་བའི་དངོས་པོ་