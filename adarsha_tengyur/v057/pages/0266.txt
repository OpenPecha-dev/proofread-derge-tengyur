པ་གཞག་པར་བྱའོ། །དེ་ནས་སློབ་མ་རྣམ་པར་སྣང་མཛད་ལ་སོགས་པའི་དེ་བཞིན་གཤེགས་པར་བྱིན་གྱིས་བརླབས་ལ། ཤར་ཕྱོགས་ཀྱི་སྒོའི་དབང་བསྐུར་བའི་དཀྱིལ་འཁོར་དུ་རྣམ་པར་སྣང་མཛད་ལ་སོགས་པའི་ཕྱག་རྒྱ་ཆེན་པོས་སེངགེའི་གདན་ལ་བཞག་ལ། སེང་གེའི་གདན་
གྱི་སྟེང་དུ་བླ་རེ་བྲེ་བ་དང་། གཡས་ལོགས་སུ་དར་དང་མེ་ཏོག་གི་ཕྲེང་བས་བརྒྱན་པ་དང་། གདུགས་མདོག་དཀར་པོ་རིན་པོ་ཆེའི་ཏོག་ཅན་ལ། ཨོཾ་མངོན་པར་བཟླས་པ་གཞག་པ་དང་། གཡོན་ལོགས་སུ་དར་སྣ་ཚོགས་པའི་རྒྱལ་མཚན་དང་། བ་དན་སྣ་ཚོགས་ལ་ནམ་མཁའ་མཛོད་
ཀྱི་སྔགས་བཟླས་པ་གཞག་པར་བྱའོ། །དེ་ནས་སློབ་མ་ལ་མཆོད་ཡོན་བྱིན་ལ། མཆོད་པ་ལྔས་ཀྱང་མཆོད། དུང་དང་། རྔ་རིངས་དང་། རྔ་བོ་ཆེ་དང་། ཟངས་དུང་ལ་སོགས་པ་རོལ་མོའི་ཕྱག་རྒྱས་བྱིན་གྱིས་བརླབས་པ་དང་། གར་དང་། གླུ་དང་། རོལ་མོ་ལ་སོགས་པས་ཀྱང་དེ་ཡང་
དག་པར་མཆོད་ལ་བཀྲ་ཤིས་ཀྱི་ཚིགས་སུ་བཅད་པ་བརྗོད་པར་བྱའོ། །དེ་ནས་སྦྱོར་བ་འདིས་མི་བསྐྱོད་པ་ལ་སོགས་པའི་བུམ་པ་བཞིས་དབང་བསྐུར་བར་བྱའོ། །ཨོཾ་བཛྲ་སཏྭ་ཧཱུཾ། ཨོཾ་བཛྲ་ཨ་བྷི་ཥིཉྩ། ཨོཾ་བཛྲ་རཏྣ་ཧཱུཾ། ཨོཾ་བཛྲ་ཨ་བྷི་ཥིཉྩ། ཨོཾ་བཛྲ་དྷརྨྨ་ཧཱུཾ། ཨོཾ་བཛྲ་ཨ་བྷི་
ཥིཉྩ། ཨོཾ་བཛྲ་ཀརྨྨ་ཧཱུཾ། ཨོཾ་བཛྲ་ཨ་བྷི་ཥིཉྩ། དེ་ནས་བཛྲ་བིད་སྭཱ་ཧཱ། ཞེས་བྱ་བ་དམ་ཚིག་གི་ཕྱག་རྒྱས་ཡོངས་སུ་བཟུང་བའི་མེ་ཏོག་གི་ལྕུག་མ་ལ་སྟོང་རྩ་བརྒྱད་བཟླས་པའི་རྣམ་པར་སྣང་མཛད་ཀྱི་བུམ་པ་དེ་དང་། ཨོཾ་བཛྲ་བིཏ་སྭཱ་ཧཱ། ཨོཾ་བཛྲ་ཨ་བྷི་ཥིཉྩ། ཞེས་བྱ་བས་
དབང་བསྐུར་རོ། །དེ་ལ་དམ་ཚིག་གི་ཕྱག་རྒྱ་ནི་འདི་ཡིན་ཏེ། མཐེ་བོ་གཉིས་ནི་བསྣོལ་བྱས་ལ། །མཛུབ་མོ་རྩེ་མོ་བཀུག་ནས་ནི། །གུང་མོ་བསྙམས་པའི་ཚིགས་སུ་བཅད། །རྡོ་རྗེ་ཐལ་མོའི་འོད་ཀྱིས་བརྒྱན། །ཞེས་བྱ་བའོ། །དེ་ནས་བཛྲ་སཏྭ། བཛྲ་རཏྣ། བཛྲ་
དྷརྨྨ། བཛྲ་ཀརྨྨ་ཆེ་གེ་མོ་ཞེས་བྱ་བ་འདི། ཨ་དྷི་ཏིཥྛ་སརྦྦ་ཏ་ཐཱ་ག་ཏ་ཨཱ་ཙ་རྱཾ་བཱ་སྭཱ་ཧཱ། ཞེས་བྱ་བ་ཕྱག་རྒྱ་དང་བཅས་པས་སློབ་མའི་སྙིང་ག་དང་། དཔྲལ་བ་དང་། ལྐོག་མ་དང་། སྤྱི་བོར་བྱིན་གྱིས་བརླབས་ལ། ཡང་ཕྱག་རྒྱ་སྤྱི་བོར་བཞག་སྟེ། ལན་བརྒྱ་བཟླ་བར་བྱའོ། །