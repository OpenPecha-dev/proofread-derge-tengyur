དཀར་པོ་ལ་ནི་རྣམ་པར་སྣང་མཛད་དཀར་པོའི་གཟུགས་ཀྱིས་སོ། །སྔོན་པོ་ལ་ནི་མི་བསྐྱོད་པ་སྔོན་པོའི་གཟུགས་ཀྱིས་སོ། །སེར་པོ་ལ་ནི་རིན་ཆེན་འབྱུང་ལྡན་སེར་པོའི་གཟུགས་ཀྱིས་སོ། །དམར་པོ་ལ་ནི་འོད་དཔག་ཏུ་མེད་པ་དམར་པོའི་གཟུགས་ཀྱིས་སོ། །ལྗང་གུ་ལ་
ནི་དོན་ཡོད་གྲུབ་པ་ལྗང་གུའི་གཟུགས་ཀྱིས་གཞུག་པར་བྱའོ། །མཛུབ་མོའི་རྩེ་མོ་ཡང་དག་པར། །སྦྱར་ལ་བཀན་ཏེ་བསྡམས་ནས་སུ། །ཞེས་བྱ་བ་ནི་ཚོན་རྩི་བྱིན་གྱིས་རློབ་པའི་ཕྱག་རྒྱ་ཉིད་སྔོན་དུ་བསྟན་པར་བྱས་ལ། སྒོ་འབྱེད་པའི་དུས་སུ་མཛུབ་མོ་གཉིས་སོ་སོར་བྱས་པ་ནི། སྒོ་འབྱེད་
པའི་ཕྱག་རྒྱ་སྟེ། རབ་ཏུ་ཁྲོ་ནས་སྒོ་དབྱེ་བའི་སྦྱོར་བ་འདིར་བྱའོ། །དེའི་སྔགས་ནི་འདི་ཡིན་ཏེ། ཨྃ་བཛྲ་ཨུཏྒྷ་ཊ་ས་མ་ཡ་པྲ་བེ་ཤ་ཡ་ཧཱུཾ་ཞེས་བྱ་བ་ལའོ། །ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོར་བཤད་པའི་ཕྱག་རྒྱ་ཆེན་པོ་དང་། དམ་ཚིག་དང་། ཆོས་དང་། ལས་ཀྱི་ཕྱག་
རྒྱ་རྣམས་སྒྲུབ་པར་བྱེད་པའི་མཚན་མ་ཐོབ་ནས་ཕྱག་རྒྱ་ཆེན་པོའོ། །དམ་ཚིག་དང་། ཆོས་དང་། ལས་ཀྱི་ཕྱག་རྒྱ་རང་ཉིད་ཀྱིས་བཅིངས་ལ། གཡོན་བརྐྱང་བའི་ཚུལ་གྱིས་གནས་ཏེ། ཤིན་ཏུ་ཁྲོས་པའི་ཁྲོ་བོའི་སྐད་འབྱིན་ཅིང་ཁྲོ་བོའི་ལྟ་བས་བལྟས་ནས། བསྒྲུབ་པར་བྱའོ་ཞེས་བྱ་བ་
ནི་དེ་ནས་ཞེས་བྱ་བ་ལ་སོགས་པ་གསུངས་པ་ཡིན་ནོ། །དེ་བཞིན་གཤེགས་པ་ཐམས་ཅད་ཅེས་བྱ་བ་ནི། དེ་བཞིན་གཤེགས་པ་ཡང་ཡིན་ལ། ཐམས་ཅད་ཀྱང་ཡིན་པས་ན་དེ་བཞིན་གཤེགས་པ་ཐམས་ཅད་དེ། དེ་དག་གི་རྡོ་རྗེ་དམ་ཚིག་གི་རྡོ་རྗེའི་རིགས་ཆེན་པོ་དེ་ཉིད་གསལ་བར་བྱེད་
པའི་སྒྲའི་ཚོགས་དེ་ཉིད་ནི་རྟོག་པའི་རྒྱལ་པོའོ། །དེ་བས་ན་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་དམ་ཚིག་གི་རྟོག་པའི་རྒྱལ་པོ་ཆེན་པོ་ལས་ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོའི་ཆོ་ག་རྒྱས་པ་ཇི་སྐད་བཤད་པ་རྫོགས་སོ་ཞེས་བྱ་བ་ནི་མ་ལུས་པའོ། །ཆོ་ག་ལྷག་
མ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ལས་བཤད་པ་ཉིད་དུ་བལྟ་བར་བྱའོ། །ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོའི་འགྲེལ་པ་རྫོགས་སོ།།      །།དེ་ལྟར་ཁམས་གསུམ་རྣམ་པར་རྒྱལ་བའི་དུམ་བུའི་རྡོ་རྗེའི་རིགས་ཆེན་པོའི་ཕྱག་རྒྱ་ཆེན་པོ་གཙོ་བོར་གྱུར་པའི་