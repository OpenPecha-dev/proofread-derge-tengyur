ཧཱུཾ་མཛད་ཀྱི་གནས་སུ་མདུང་རྩེ་གསུམ་པའི་རྩེ་མོ་གཡས་སུ་བལྟས་པ་བྲི་བར་བྱས་ལ། དེའི་སྟེང་དུ་བཅོམ་ལྡན་འདས་རྡོ་རྗེ་ཧཱུཾ་མཛད་ཀྱི་རྡོ་རྗེ་འབར་བ་མགོ་བོ་ཤར་དུ་བལྟས་པ་བྲི་བར་བྱའོ། །འོད་འབར་དབུས་སུ་བྲི་བར་བྱ། །ཞེས་པ་ནི། བཅོམ་ལྡན་འདས་ཀྱི་རྡོ་རྗེ་འབར་བ་དེ་དང་། 
ཁྲོ་བོ་རྡོ་རྗེ་སེམས་དཔའ་ལ་སོགས་པའི་ཕྱག་རྒྱ་རྣམས་ནི། ཟླ་བའི་དཀྱིལ་འཁོར་གྱི་སྟེང་དུ་འབར་བས་ཀུན་ནས་བསྐོར་བ་བྲི་བར་བྱའོ། །འདི་ལྟ་སྟེ། ཁྲོ་བོ་རྡོ་རྗེ་སེམས་དཔའི་གནས་སུ་རྡོ་རྗེ་རྩེ་ལྔ་པ་འབར་བ་དང་། ཁྲོ་བོ་རྡོ་རྗེ་རྒྱལ་པོའི་གནས་སུ་རྡོ་རྗེ་ལྕགས་ཀྱུ་དང་། ཁྲོ་བོ་རྡོ་རྗེ་ཆགས་པའི་གནས་
སུ་རྡོ་རྗེ་མདའ་དང་། ཁྲོ་བོ་རྡོ་རྗེ་ལེགས་པའི་གནས་སུ་རྡོ་རྗེ་ཁུ་ཚུར་གྱི་ཕྱག་རྒྱ་དང་། རིན་ཆེན་ཧཱུཾ་མཛད་ཀྱི་གནས་སུ་འཁོར་ལོ་རྩིབས་བརྒྱད་པ། ལྟེ་བར་ཡིད་བཞིན་གྱི་ནོར་བུ་རྩེ་མོ་རྡོ་རྗེ་རྩེ་ལྔ་པས་མཚན་པ་དང་། ཁྲོ་བོ་ཁྲོ་གཉེར་གྱི་གནས་སུ་དཔྲལ་བ་ཁྲོ་གཉེར་ཅན་བྲིས་ལ། ཁྲོ་གཉེར་གྱི་དབུས་སུ་རྡོ་
རྗེ་རིན་པོ་ཆེ་བྲིའོ། །ཁྲོ་བོ་རྡོ་རྗེ་ཉི་མའི་གནས་སུ་ཉི་མའི་དཀྱིལ་འཁོར་བྲིས་པ་དེའི་དབུས་སུ་རྡོ་རྗེ་རྩེ་ལྔ་པ་བྲི་བར་བྱའོ། །ཁྲོ་བོ་རྡོ་རྗེ་དབལ་གྱི་གནས་སུ་ཟླ་བའི་དཀྱིལ་འཁོར་གྱི་སྟེང་དུ་ཡིད་བཞིན་གྱི་ནོར་བུའི་རྒྱལ་མཚན་གྱི་ཕྱག་རྒྱ་བྲིའོ། །ཁྲོ་བོ་རྡོ་རྗེ་བཞད་པའི་གནས་སུ་སོའི་ཕྲེང་བ་གཉིས་མཐའ་
རྡོ་རྗེ་དང་ལྡན་པར་བྲིའོ། །རྡོ་རྗེ་སྡེའི་གནས་སུ་པདྨ་འདབ་མ་བརྒྱད་པ་བྲིས་ལ། དེའི་སྟེང་དུ་འདབ་མ་བཅུ་དྲུག་པའི་རྡོ་རྗེ་པདྨ་བྲི་བར་བྱའོ། །ཁྲོ་བོ་རྡོ་རྗེ་ཆོས་ཀྱི་གནས་སུ་འདབ་མ་བཅུ་དྲུག་པའི་རྡོ་རྗེ་པདྨ་འབར་བའི་དབུས་སུ་བྲི་བར་བྱའོ། །ཁྲོ་བོ་རྡོ་རྗེ་རྣོན་པོའི་གནས་སུ་རལ་གྲི། ཁྲོ་བོ་རྡོ་རྗེ་རྒྱུའི་
གནས་སུ་རྡོ་རྗེ་རྩེ་གཅིག་པ་ལྟ་བུའི་འཁོར་ལོ་རྩིབས་བརྒྱད་པའོ། །ཁྲོ་བོ་རྡོ་རྗེ་གསུང་བའི་གནས་སུ་རྡོ་རྗེ་ལྕེའོ། །ལས་ཀྱི་ཧཱུཾ་མཛད་ཀྱི་གནས་སུ་རྡོ་རྗེ་རྩེ་གསུམ་པ་མགོ་ཤར་དུ་བལྟས་པ་བྲིས་ལ། དེའི་སྟེང་དུ་སྣ་ཚོགས་རྡོ་རྗེ། དེའི་མཐར་སྣ་ཚོགས་རྡོ་རྗེ་ཚད་ཕྲ་མོས་བསྐོར་བ། རྡོ་རྗེ་ལས་ཀྱི་གནས་
སུ་སྣ་ཚོགས་རྡོ་རྗེ། སྲུང་བའི་གནས་སུ་རྡོ་རྗེ་གོ་ཆ། གནོད་སྦྱིན་གྱི་གནས་སུ་རྡོ་རྗེ་མཆེ་བ་གཉིས། རྡོ་རྗེ་ཁུ་ཚུར་གྱི་གནས་སུ་རྡོ་རྗེ་དབྱིངས་ལས་གསུངས་པའི་དམ་ཚིག་གི་ཁུ་ཚུར་གྱིས་གཟུང་བའི་རྡོ་རྗེ་རྩེ་ལྔ་པ་བྲི་བར་བྱའོ། །སྒེག་མོ་ལ་སོགས་པ་ཡང་རྡོ་རྗེ་དབྱིངས་སུ་བཤད་པའི་མཚན་མ་