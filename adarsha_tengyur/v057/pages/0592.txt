རྡོ་རྗེ་ཧཱུཾ་མཛད་ཀྱི་ཕྱག་རྒྱ་ཆེན་པོར་བསྒོམས་ནས། ཆོས་ཀྱི་དཀྱིལ་འཁོར་གྱི་སྔགས་རྣམས་རེ་རེ་ཞིང་ཡང་བཟླས་བརྗོད་འབུམ་བྱས་པས་ལྷ་རེངས་པའི་རིག་པའི་བརྟུལ་ཞུགས་སུ་འགྱུར་རོ། །དེ་ནས་དཀྱིལ་འཁོར་བྲི་བར་བྱ་བའམ། འོག་ནས་འཆད་པའི་ཕྱག་རྒྱ་བཞི་པའི་དཀྱིལ་འཁོར་གྱི་ཆོ་གས་སྣའི་རྩེ་
མོ་དཀྱིལ་འཁོར་མཚན་མ་ཐོབ་ཀྱི་བར་དུ་བསྒོམ་པར་བྱ་བའམ། ཏིང་ངེ་འཛིན་གསུམ་སྔོན་དུ་འགྲོ་བས་རིག་པའི་བརྟུལ་ཞུགས་ཇི་སྲིད་མཚན་མ་ཐོབ་པར་གྱུར་པ་དེ་སྲིད་ཀྱི་བར་དུ་བྱས་ལ། དེ་ནས་དེའི་རྗེས་ལ་དཀྱིལ་འཁོར་བྲི་བར་བྱའོ། །རྡོ་རྗེ་དབྱིངས་དང་འདྲ་བས་ན། །ཞེས་བྱ་བ་ནི་སྤྲུལ་པའི་ཆོས་
ཀྱི་དཀྱིལ་འཁོར་དང་འདྲ་བའོ། །དེའི་མིང་གང་ཡིན་ཞེ་ན། ཁྲོ་བོའི་ཡེ་ཤེས་ཞེས་ཀྱང་བཤད། །ཅེས་སྨོས་སོ། །དཀྱིལ་འཁོར་ཆེན་པོའི་ཚུལ་དུ་ནི། །དཀྱིལ་འཁོར་ཐམས་ཅད་སྲད་བུ་བྲེ། །ཞེས་བྱ་བ་ནི་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོ་བཞིན་དུ་ཆོས་ཀྱི་དཀྱིལ་འཁོར་
འདིར་ཐམས་ཅད་ཀྱང་ཐིག་གདབ་པར་བྱའོ། །དེ་ཡི་དབུས་སུ་སངས་རྒྱས་བྲི། །ཡེ་ཤེས་རྡོ་རྗེའི་དབུས་ཆུད་པའོ། །ཞེས་བྱ་བ་ནི་རྣམ་པར་སྣང་མཛད་ཀྱི་གནས་སུ་སེང་གེའི་གདན་གྱི་སྟེང་དུ་རྡོ་རྗེ་རྩེ་ལྔ་པ་འབར་བ་ཆུར་བསྙལ་ཏེ་བྲིས་ལ། དེའི་སྟེང་དུ་བཅོམ་ལྡན་འདས་རྣམ་པར་སྣང་མཛད་ཏིང་ངེ་འཛིན་ལ་
སྙོམས་པར་ཞུགས་པ་སྙིང་གའི་ཕྱི་རོལ་གྱི་ཕྱོགས་སུ་རྡོ་རྗེ་ཕྲ་མོ་བསྣམས་པ་བྲི་བར་བྱའོ། །སངས་རྒྱས་ཀྱི་ནི་ཕྱོགས་ཀུན་དུ། །ཕྱག་རྒྱ་དེ་ཉིད་ཀུན་བྲིས་ཤིག །ཅེས་བྱ་བ་ནི་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོར་བཤད་པ་བཞིན་དུ་རྡོ་རྗེ་དང་། རིན་པོ་ཆེ་དང་། ཆོས་དང་། 
ལས་ཀྱི་རྡོ་རྗེའི་ཕྱག་རྒྱ་རྣམས་བྲི་བར་བྱའོ། །འཇིག་རྟེན་གསུམ་ལས་རྣམ་རྒྱལ་སོགས། །གོ་རིམས་བཞིན་དུ་དགོད་པར་བྱ། །ཞེས་བྱ་བ་ནི་སྐྱིལ་མོ་ཀྲུང་གིས་བཞུགས་ནས་རང་གི་སྙིང་གར་རྡོ་རྗེ་བསྡམས་པའི་ཕྱག་གཉིས་ཀྱིས་ཕྱག་མཚན་བསྣམས་པ་བྲི་བར་བྱའོ། །རྡོ་རྗེ་ཧཱུཾ་མཛད་དང་། རིན་ཆེན་
དང་། ཆོས་དང་། ལས་ཀྱི་ཧཱུཾ་མཛད་དེ་རྣམས་ཀྱི་ཕྱོགས་ཐམས་ཅད་དུ་ཁྲོ་བོ་རྡོ་རྗེ་སེམས་དཔའ་ལ་སོགས་པ་བྲི་བར་བྱའོ། །ཇི་ལྟར་བྲི་ཞེ་ན་ཆོ་ག་བཞིན་ཞེས་བྱ་བ་སྨོས་ཏེ། སངས་རྒྱས་རྡོ་རྗེ་འཛིན་པ་ལ་སོགས་པ་དེ་དག་ཐམས་ཅད་ཀྱང་སྙོམས་པར་འཇུག་པའི་ཏིང་ངེ་འཛིན་ལ་བཞུགས་པ། ཕྱག་