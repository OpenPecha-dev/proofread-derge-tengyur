དོར་ནས། ཕྲེང་བའི་དབང་བསྐུར་བ་བྱིན་ལ་གདོང་གཡོགས་བཀྲོལ་ཏེ། རྡོ་རྗེ་ལྕགས་ཀྱུ་ནས་བརྩམས་ནས་དཀྱིལ་འཁོར་བསྟན་ཞིང་དབབ་པ་ཉེ་བར་བསྡུ་བ་བྱས་ནས། ཆུའི་དབང་བསྐུར་བ་དང་། རྡོ་རྗེ་རིན་ཆེན་གྱི་ཕྱག་རྒྱས་རིན་པོ་ཆེའི་ཅོད་པན་གྱི་དབང་བསྐུར་བ་དེ་དག་ཐམས་ཅད་ཀྱང་དེ་རྣམས་
ལ་རྡོ་རྗེས་མཚན་པའི་མདུང་རྩེ་གསུམ་པ་ལ་སོགས་པ་དང་། རྡོ་རྗེ་རྩེ་གསུམ་པ་ལ། ཨོཾ་བཛྲ་ཨ་བྷི་ཥིཉྩ་སརྦ་ཏ་ཐཱ་ག་ཏ་བཛྲ་དྷཱ་ཏྭཱི་བཛྲ་པཱ་ཎི་ཧི་ཧ་ཧ་ཧ་ཧ་ཞེས་པའི་སྔགས་འདིས་སྦྱིན་པར་བྱའོ། །དེ་ནས་དེ་རྣམས་ལ་མིང་གི་དབང་བསྐུར་བར་བྱའོ། །དེ་ནས་འཇིག་རྟེན་གསུམ་གྱི་བདག་པོ་ཐམས་
ཅད་ཀྱི་མིང་རྣམས་ཡིན་ནོ་ཞེས་བྱ་བ་ནི། གསལ་བར་བཤད་པར་བྱ་ཞེས་བྱ་བའི་དོན་ཏོ། །དབང་ཕྱུག་ཆེན་པོ་དང་། ཁྱབ་འཇུག་དང་། ཚངས་པ་དང་། དབང་པོ་ནི་ཇི་ལྟར་གྲགས་པ་ཁོ་ནའོ། །སྒྲ་གཞོན་ནུ་ནི་གདོང་དྲུག་གོ། །བདུད་རྩི་འཁྱིལ་པ་ནི་ཉི་མའོ། །དབྱིག་པ་ཆེན་པོ་ནི་སྤེན་པའོ། །
སེར་སྨུག་ནི་མིག་དམར་རོ། །སོགས་པ་སྨོས་པ་ནི་གཟའ་ལག་ལ་སོགས་པ་གཟའ་དང་། ཉེ་བའི་གཟའ་རྣམས་ཤེས་པར་བྱའོ། །སྦྲང་རྩིས་མྱོས་པ་ནི་སྟོབས་བཟངས་སོ། །སྦྲང་རྩིར་བྱེད་པ་ནི་དཔྱིད་དོ། །རྒྱལ་བ་ནི་འདོད་པའི་ལྷའོ། །རྒྱལ་བར་བྱེད་པ་ནི་རལ་གྲི་འཆང་བའོ། །ཚོགས་ཀྱི་
བདག་པོ་ནི་པ་བ་སངས་སོ། །སོགས་པའི་སྒྲ་ནི་མེ་ཏོག་གི་སོ་ལ་སོགས་པའོ། །མཛོད་སྐྱོང་ནི་ནོར་སྦྱིན་ནོ། །གཞན་དག་ནི་སའི་ལྷ་སྟེ། ཙུ་ལི་ཀ་ཞེས་བྱ་བའི་ཚོགས་ཀྱི་བདག་པོ་ཞེས་ཟེར་རོ། །དེ་ནི་རྒྱལ་པོའི་བཙུན་མོ་ལ་སོགས་པ་ལྷ་མོ་རྣམས་ཀྱི་མིང་ལ་ཨུ་མ་ནི་ཁྲོ་བོ་རྡོ་རྗེ་མེ་ཞེས་བྱ་བ་ལ་སོགས་
པ་སྨོས་ཏེ། དེ་ལ་ཨུ་མ་ནི་ལྷ་ཆེན་པོའི་ཆུང་མའོ། །རུག་མ་ནི་ཁྱབ་འཇུག་གི་ཆུང་མའོ། །གདོང་དྲུག་མ་ནི་གདོང་དྲུག་གིའོ། །ཚངས་མ་ནི་ཚངས་པའིའོ། །དབང་མོ་ནི་བརྒྱ་བྱིན་གྱིའོ། །མི་འཆིང་བ་ནི་ཉི་མའིའོ། །རོ་ཧི་ནི་ཟླ་བའིའོ། །དབྱུག་པ་འཛིན་མ་ནི་སྤེན་པའིའོ། །སྐྱེ་བ་འཕྲོགས་མ་ནི་
མིག་དམར་གྱིའོ། །གསོད་མ་ནི་སྟོབས་བཟངས་ཀྱིའོ། །ཟ་བ་མ་ནི་དཔྱིད་ཀྱིའོ། །འགྲོ་བ་མ་ནི་རྒྱལ་བའིའོ། །དགའ་བ་མ་ནི་འདོད་པའི་ལྷའོ། །ཞི་བ་མ་ནི་ནོར་སྦྱིན་གྱིའོ། །རླུང་མོ་ནི་རླུང་གིའོ། །མེ་མོ་ནི་མེའིའོ། །ཀུ་བེ་ར་མ་ནི་ཀུ་བེ་རའིའོ། །ཕག་མོ་ནི་ཕག་གིའོ། །ཙ་མུཎྜཱི་ནི་གཤིན་རྗེའིའོ། །