འབྱུང་པོ་ཐམས་ཅད་ཀྱི་དབང་པོ་ཞེས་བྱ་བ་ནི་འབྱུང་བས་ན་འབྱུང་པོ་སྟེ། དེ་དག་ཐམས་ཅད་ཀྱི་དབང་ཕྱུག་ནི་མངའ་བདག་གོ། །ལྷ་རྣམས་ཤིན་ཏུ་གནོན་པར་བྱེད་པའི་ལྷ་ནི་ལྷའོ། །དེ་ཉིད་ལྷ་ཆེན་པོ་ཡིན་ནོ། །གནོད་སྦྱིན་ཁྱོད་ཀྱི་ངག་དེ་ང་ཅིའི་ཕྱིར་ཉན་ཞེས་བྱ་བ་ནི་ཁྲོ་བོ་ལྷ་ཆེན་པོ་ཡིན་པའི་ཕྱིར། 
ཁྱོད་བས་རྫུ་འཕྲུལ་ཆེ་ན་ཁྱོད་ཀྱི་ངག་ཁྲོ་བོས་ཅིའི་ཕྱིར་ཉན་ཏེ། མི་ཉན་ནོ་ཞེས་བྱ་བའི་དོན་ཏོ། །ཆེན་པོ་ཡང་ཡིན་ལ་གཏུམ་ཞིང་ཁྲོ་བ་ཡང་ཡིན་པས་ན་ཁྲོ་ཞིང་གཏུམ་པ་ཆེན་པོ་སྟེ། དེའི་དངོས་པོ་ནི་ཁྲོ་ཞིང་གཏུམ་པ་ཆེན་པོའོ། །དེ་ཉིད་འཇིགས་པ་ཆེན་པོའི་གཟུགས་དང་ལྡན་པས་རབ་ཏུ་འཇིགས་
པའི་གཟུགས་སུ་གྱུར་པ་ནི། རབ་ཏུ་འཇིགས་པའི་གཟུགས་སོ། །འབར་བ་ཡིན་ལ་ཆེན་པོ་ཡིན་པས་ན་འབར་བ་ཆེན་པོ་སྟེ་ནམ་མཁའ་ཁྱབ་པའོ། །དེ་གྱེན་དུ་གཏོང་བས་ན་གཏོང་ཞིང་ངོ་། །དགོད་པས་ན་དགོད་པ་སྟེ། ཆེན་པོ་ཡང་ཡིན་ལ་མ་རུངས་པ་རྟག་ཏུ་དགོད་པ་ཡང་ཡིན་པས་ན། མ་
རུངས་པ་ཆེན་པོས་རྟག་ཏུ་དགོད་པའོ། །ཀྱེ་ལུས་སྲུལ་པོའོ་ཞེས་བྱ་བ་ནི་མིའི་ཤ་ཟ་བ་ལ་སོགས་པའི་རོ་ལངས་སོ། །དེ་བཞིན་གཤེགས་པ་ཐམས་ཅད་ཀྱི་ཐུགས་ནི་ཐུགས་རྗེ་ཆེན་པོའོ། །དེ་ལས་བྱུང་བས་ན་སྐྱེད་པའོ། །རྡོ་རྗེ་ཆེན་པོའི་དམ་ཚིག་ནི་རྡོ་རྗེ་ཡང་ཡིན་ལ་ཆེན་པོ་ཡང་དེ་ཡིན་
པས་ན། རྡོ་རྗེ་ཆེན་པོ་དེའི་དམ་ཚིག་སྟེ། རྡོ་རྗེ་ཆེན་པོའི་དམ་ཚིག་གོ། །དེ་གང་ཡིན་ཞེ་ན། ཁྲོ་བོ་གནོད་མཛེས་ཀྱི་ལུས་སོ། །ལྷ་ཆེན་པོ་ལ་སོགས་པའི་འཇིག་རྟེན་གསུམ་གྱི་འཁོར་ལོ་ཐམས་ཅད་ཁ་དོག་ཏུ་བསྟན་ནས། ཞབས་ཀྱིས་གནོན་པའི་རྡོ་རྗེ་ཧཱུཾ་མཛད་ཀྱི་སྐུ་དེ་ནི་རྡོ་རྗེ་ཆེན་པོའི་དམ་
ཚིག་ཅེས་བཤད་དོ། །མཁྱེན་བཞིན་དུ་ཞེས་བྱ་བ་ནི་ཉིད་ཀྱི་གསུང་གིས་མི་འཇིགས་པ་སྩོལ་བར་མཛད་པའོ། །མ་བསད་ཅིག་ཅེས་བྱ་བ་ནི། གསོད་པའི་ལྟུང་བ་སྟེ། གསོད་པར་མ་བྱེད་ཅིག་ཅེས་བྱ་བའི་དོན་ཏོ། །སངས་རྒྱས་དང་། ཆོས་དང་། དགེ་འདུན་དང་ཕྱག་རྒྱའི་ཚོགས་དང་བཅས་
པ་ཞེས་བྱ་བ་ནི། གཞལ་དུ་མེད་པའི་དེ་བཞིན་གཤེགས་པ་རྣམས་དང་། དེའི་ཆོས་དང་དགེ་འདུན་ཞེས་བྱ་བའི་དོན་ཏོ། །དེ་བཞིན་གཤེགས་པ་ཐམས་ཅད་ནི་བྱང་ཆུབ་ཆེན་པོའི་རང་བཞིན་ཡིན་པའི་ཕྱིར། ལོངས་སྤྱོད་རྫོགས་པ་དང་སྤྲུལ་པའི་སྐུའི་ངོ་བོས་བདག་པོ་ཡིན་པས་ན། དེ་དག་