ནོ། །ངན་སོང་ཐམས་ཅད་དང་བྲལ་བར་འགྱུར་རོ་ཞེས་བྱ་བ་ནི་དམྱལ་བ་དང་ཡི་དྭགས་དང་། དུད་འགྲོ་ཞེས་བྱ་བ་ནི་ངན་སོང་དང་བྲལ་བ་སྟེ། དཀྱིལ་འཁོར་མཐོང་བ་དང་ཞུགས་པ་དག་གིས་ངན་སོང་ཐམས་ཅད་དང་བྲལ་བར་འགྱུར་ཏེ། དེ་དག་གང་དུ་འགྲོ་བའི་ལས་ཡོངས་སུ་ཟད་པར་
བྱས་པའི་ཕྱིར་རོ། །བཅོམ་ལྡན་འདས་ནོར་དང་ཞེས་བྱ་བ་ལ་སོགས་པ་ནི། རྒྱུའི་རྣམ་པ་གཞན་གཉིས་པ་སྨོས་པ་ཡིན་ཏེ་ནོར་དང་། བཟའ་བ་དང་། བཏུང་བ་དང་། འདོད་པའི་ཡོན་ཏན་ཐམས་ཅད་ལ་ཆགས་པ་དང་ཞེས་བྱ་བ་ནི་ནོར་ཀྱང་ཡིན་ལ་ཐམས་ཅད་ཀྱང་ཡིན་པས་ནོར་ཐམས་ཅད་
དེ། རྒྱལ་སྲིད་ཁ་ཟས་རོ་བརྒྱ་པ་ལ་སོགས་པ་ནི་བཟའ་བའོ། །བཏུང་བ་ཞིམ་པོ་ལ་སོགས་པའི་བཏུང་བ་རྣམས་ནི་བཏུང་བའོ། །འདོད་པར་བྱ་བ་ཡིན་པས་ན་འདོད་པ་སྟེ། གཟུགས་དང་། སྒྲ་དང་། དྲི་དང་། རོ་དང་། རེག་བྱ་མངོན་པར་འདོད་པ་ཞེས་བྱ་བའི་ཐ་ཚིག་གོ། །དེ་ཉིད་ནི་གོམས་
ཤིང་འདྲིས་པར་བྱེད་པས་ན་ཡོན་ཏན་ནོ། །འདོད་པ་ཡང་ཡིན་ལ་ཡོན་ཏན་ཡང་ཡིན་པས་ན་འདོད་པའི་ཡོན་ཏན་ཡིན་ནོ། །ནོར་རྣམས་དང་། བཟའ་བ་རྣམས་དང་། བཏུང་བ་རྣམས་དང་། འདོད་པའི་ཡོན་ཏན་རྣམས་ནི་ནོར་དང་། བཟའ་བ་དང་། བཏུང་བ་དང་། འདོད་པའི་ཡོན་ཏན་
ཐམས་ཅད་དེ་དེ་རྣམས་ལ་ཆགས་པ་ནི་མངོན་པར་ཞེན་པའོ། །དམ་ཚིག་ལ་ནི་དགའ་བ་དང་། །ཞེས་བྱ་བ་ནི་ཁྱོད་ཀྱིས་ང་ལ་བརྙས་པར་མ་བྱེད་ཅིག་ཅེས་བྱ་བ་ལ་སོགས་པ་སྡོམ་པ་ཡོངས་སུ་བསྲུང་བར་མི་ནུས་པས་དེ་རྣམས་ལ་མི་དགའ་ཞིང་སྡང་བའོ། །སྔར་སྤྱད་པ་ལ་སོགས་པ་མི་ནུས་པ་
ཞེས་བྱ་བ་ནི་ལྕི་བ་དང་། ཚོད་མ་དང་། ནས་ཐུག་དང་། སློང་མོ་རྒྱུ་ཞིང་ཟ་བ་ལ་སོགས་པ་སྔར་སྤྱད་པ་བཅོ་བརྒྱད་བྱེད་པར་མི་ནུས་པ་སྟེ། དེ་ལྟར་དེ་རྣམས་དང་། ནོར་དང་། བཟའ་བ་དང་། བཏུང་བ་དང་། འདོད་པའི་ཡོན་ཏན་ཐམས་ཅད་ལ་ཆགས་པ་རྣམས་ཇི་ལྟར་འཚལ་བ་བཞིན་དུ་
བགྱིད་པ་ནི་ངེས་པར་སྲུང་བ་མེད་པ་ཉིད་དུ་དེ་ལ་གནས་པ་དེ་དག་ཀྱང་དཀྱིལ་འཁོར་དུ་ཞུགས་པ་དང་མཐོང་བ་གཉིས་ཀྱིས། དེ་བཞིན་གཤེགས་པ་ཐམས་ཅད་ཀྱི་བག་ཆགས་བསྐྱེད་པས། དུས་གཞན་དུ་བསམ་པ་ཐམས་ཅད་ཡོངས་སུ་རྫོགས་པར་གྱུར་པ་དག་ཀྱང་མཆིས་སོ་ཞེས་བྱའོ། །