ལ། ས་མ་ཡ་སྟྭཾ་ཞེས་བྱ་བས་བསྐུལ་བར་བྱ་སྟེ། འདས་པར་མི་བྱ་བའི་དོན་ནི་ས་མ་ཡ་ཞེས་བྱ་བའི་སྒྲས་བཤད་ཀྱི། འདིར་བཅོམ་ལྡན་འདས་རྡོ་རྗེ་སེམས་དཔའི་ཕྱག་རྒྱ་ཆེན་པོའི་ཚུལ་ལ་བྱ་བར་མི་འདོད་དོ། །དེ་ཡང་བཅོམ་ལྡན་འདས་ཀྱིས་ཕྱག་རྒྱ་ཆེན་
པོའི་དབང་དུ་མཛད་ནས། དེ་བཞིན་གཤེགས་པ་ཀུན་གྱིས་ཀྱང་། །འདའ་བ་རུ་ནི་མི་མཛད་པས། །ཕྱག་རྒྱ་དམ་ཚིག་ཡིན་པར་བཤད། །ཡིད་ཀྱིས་གཟུགས་ནི་བརྟན་ཕྱིར་རོ། །ཞེས་གསུངས་པ་ཡིན་ནོ། །དེས་ན་འདི་སྐད་སྟོན་པ་ཡིན་ཏེ། བཅོམ་ལྡན་འདས་རྡོ་རྗེ་
སེམས་དཔའ་བྱང་ཆུབ་ཀྱི་མཚན་ཉིད་ཅན་གྱི་སྐུའི་རང་བཞིན་ཁྱེད་ནི་དམ་ཚིག་ཡིན་གྱི་འཁོར་བ་ལ་གནས་པ་གཞན་དག་ནི་མ་ཡིན་ནོ། །དེ་སྐད་དུ་ཡང་བཅོམ་ལྡན་འདས་སེམས་ནི་འདོད་ཆགས་ཆེན་པོ་སྟེ། འདི་ནི་ལྷ་ཡིན་ནོ་ཞེས་གསུངས་པས་སོ། །རྒྱབ་ཏུ་ཟླ་བ་བསྒྲུབས་ནས་
ནི། །ཞེས་བྱ་བ་ནི་འོད་ཀྱི་དཀྱིལ་འཁོར་དུ་གྱུར་པའི་ཟླ་བའི་དཀྱེལ་འཁོར་བསྐྱེད་པའམ་དགོད་པར་བྱའོ་ཞེས་བྱ་བའི་དོན་ཏོ། །སྐད་ཀྱི་དབྱིངས་ནི་དོན་དུ་མ་དང་ལྡན་པ་ཡིན་ནོ་ཞེས་བཤདཔའི་ཕྱིར་རོ། །དེར་བདག་སེམས་དཔའི་ལུས་སུ་བསྒོམ། །ཞེས་བྱ་བ་ནི་རང་གི་ལུས་ཀྱི་ནང་
དུ་ཆུད་པའི་སེམས་དཔའ་དེར་བདག་ཉིད་བསྒོམ་པ་ནི། དེ་དང་ལྷན་ཅིག་ཏུ་ཆུ་དང་འོ་མ་ལྟར་གཅིག་ཏུ་གྱུར་པར་བསྒོམ་པར་བྱ་སྟེ། སེམས་དཔའ་ནི་རྡོ་རྗེ་སེམས་དཔའོ། །ཇི་སྐད་བརྗོད་ཅིང་ཞེ་ན། ས་མ་ཡ་སྟྭཾ་ཨ་ཧཾ་བརྗོད་ཅེས་བྱ་བ་སྟེ། ས་མ་ཡ་སྟྭཾ་ནི་བཤད་ཟིན་ཏོ། །
དེས་ན་འདི་སྐད་སྟོན་པ་ཡིན་ཏེ། ཇི་སྐད་དུ་བཤད་པའི་དམ་ཚིག་གི་ཚུལ་ཁྱེད་གང་ཡིན་པ་དེ་ནི་བདག་ཡིན་ལ་བདག་གང་ཡིན་པ་དེ་ནི་སེམས་དཔའ་ཡིན་ནོ་ཞེས་བྱ་བ་སྟེ། འདིས་ནི་བཅོམ་ལྡན་འདས་དང་ལྷན་ཅིག་གཅིག་ཏུ་གྱུར་པར་ལྷག་པར་མོས་པར་བསྒྲུབས་པས་བསྒོམ་པའི་རབ་ཀྱི་
མཐར་ཐུག་པ་ལས་བྱུང་བ་ཕྱག་རྒྱ་ཆེན་པོ་གྲུབ་པ་ཡིན་ཞེས་བྱ་བ་འདི་ཡང་སྟོན་པ་ཡིན་ནོ། །ད་ནི་རྡོ་རྗེ་རྒྱལ་པོ་ལ་སོགས་པའི་སྒྲུབ་པ་བསྟན་པར་བྱ་བའི་ཕྱིར་སེམས་དཔའ་གང་གི་ཞེས་བྱ་བ་ལ་སོགས་པ་གསུངས་པ་ཡིན་ཏེ། སེམས་དཔའ་གང་གི་ཞེས་བྱ་བ་ནི་རྡོ་རྗེ་རྒྱལ་པོ་ལ་