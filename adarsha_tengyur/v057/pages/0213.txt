བརྒྱད་མངའ་བ་དེ་བཞིན་དུ། སྒྲུབ་པ་པོ་འདི་ཡང་དེ་བཞིན་གཤེགས་པ་རྣམས་ཀྱིས་དབང་བསྐུར་བར་འགྱུར་རོ། །གང་ཞིག་ཅེས་བྱ་བ་ནི་གང་ལ་ཡོད་པའོ། །ཡོན་ཏན་ཞེས་བྱ་བ་ནི་ཡོན་ཏན་གྱི་རྒྱུར་གྱུར་པས་ན་ཡོན་ཏན་ནོ། །མིང་རྣམས་ཀྱིས་ཞེས་བྱ་བ་ནི་མཚན་
བརྒྱ་རྩ་བརྒྱད་པའོ། །གང་ཞིག་ལ་ཞེ་ན། རྡོ་རྗེ་འཆང་ཆེན་པོ་ལའོ། །རྟག་ཏུ་ཞེས་བྱ་བ་ནི་རྒྱུན་མི་འཆད་པའི་སྦྱོར་བའོ། །དབྱངས་ཀྱིས་བསྟོད་པས་ཞེས་བྱ་བ་ནི་རྣལ་མ་ཉིད་ཡིན་པའི་ཕྱིར་རྡོ་རྗེ་འཆང་ཆེན་པོ་ལ་དེའི་ཡང་དག་པའི་ཡོན་ཏན་བརྗོད་པར་འདོད་པས་སོ། །དེ་ཡང་རྡོ་རྗེ་
འཆང་འདྲར་འགྱུར། །ཞེས་བྱ་བ་ནི། རྡོ་རྗེ་འཛིན་པ་དང་འདྲ་བར་འགྱུར་བའོ། །ཐེག་པ་ཆེན་པོ་རྟོགས་པའི་ཞེས་བྱ་བ་ནི་རྡོ་རྗེ་དབྱིངས་ཀྱི་དཀྱིལ་འཁོར་རོ། །ཚུལ་ཆེན་ཡང་ནི་རྒྱས་པར་མཛོད། །ཅེས་བྱ་བ་ནི་བྱང་ཆུབ་སེམས་དཔའི་ལམ་འབྲས་བུ་དང་བཅས་པ་ཐོབ་པའི་རྒྱུར་གྱུར་པའི་
དཀྱིལ་འཁོར་འདི་ནི་ཚུལ་ཆེན་པོ་ཡིན་ཏེ། སེམས་ཅན་སྐལ་བ་ཇི་ལྟ་བ་བཞིན་དུ་ཕྱོགས་བཅུར་རྒྱས་ཤིང་བསྐོར་བར་མཛོད་ཅེས་པའོ། །སངས་རྒྱས་ཀུན་གྱི་འཁོར་ལོ་ཆེ། །ཞེས་བྱ་བ་ནི་རྣམ་པར་སྣང་མཛད་ལ་སོགས་པ་སངས་རྒྱས་རྣམས་ཀྱི་ཚོགས་པ་འདིར་མཛད་པས་ན་དེ་སྐད་ཅེས་
བྱའོ། །ཆོ་གའི་མཆོག་ནི་བཤད་པར་གསོལ། །ཞེས་བྱ་བ་ནི་མདོ་སྡེའི་སྤྱོད་པའི་ཆོ་ག་ལ་ལྟོས་ན་སྔགས་ཀྱི་ཚུལ་གྱི་ཆོ་ག་ཁྱད་པར་དུ་འཕགས་པ་ཡིན་པས་ཆོ་གའི་མཆོག་ཅེས་བྱ་སྟེ། གང་གི་ཕྱིར་མདོ་སྡེ་ལ་སྤྱོད་པ་རྣམས་བསྐལ་པ་གྲངས་མེད་པ་གསུམ་གྱིས་མངོན་པར་འཚང་རྒྱ་བ་
ཡིན་ལ། གསང་སྔགས་ཀྱི་སྒོའི་སྤྱད་པ་སྤྱོད་པའི་བྱང་ཆུབ་སེམས་དཔའ་རྣམས་ནི་ཚེ་འདི་ཉིད་ལ་རབ་ཏུ་དགའ་བའི་ས་ཐོབ་ནས་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་གསུངས་པ་ཡིན་ནོ། །དེ་བཞིན་གཤེགས་པ་ཐམས་ཅད་ཀྱི་དམ་ཚིག་ཅེས་བྱ་བ་ནི། རྡོ་རྗེ་དབྱིངས་ཀྱི་
དཀྱིལ་འཁོར་ཆེན་པོ་ནི་དེ་བཞིན་གཤེགས་པ་ཐམས་ཅད་ཀྱི་དམ་ཚིག་གོ། །དེ་འབྱུང་བ་ནི་རྡོ་རྗེ་གང་ལས་བྱུང་བ་སྟེ། དེ་བྱིན་གྱིས་བརླབ་པའི་ཕྱིར་ཏིང་ངེ་འཛིན་གང་ལ་མིང་དེ་སྐད་ཅེས་བྱ་བའི་ཏིང་ངེ་འཛིན་དེ་ལ་སྙོམས་པར་ཞུགས་པ་སྟེ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་གསུངས་