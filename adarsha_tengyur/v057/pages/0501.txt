མནོས་པར་བསམ་པར་བྱའོ། །དེ་ནས་ཞེས་བྱ་བ་ནི་དེ་མ་ཐག་པ་སྟེ། བཀའ་མནོས་པའི་རྗེས་ཐོགས་ཉིད་ལའོ། །ཕྱག་ན་རྡོ་རྗེས་ཡོངས་སུ་བསྐྱབ་པ་དང་འབྲས་བུ་ཐོབ་པར་བགྱི་བའི་སླད་དུ་དཀྱིལ་འཁོར་ཆེན་པོ་འདི་བཤད་དོ་ཞེས་བྱ་བར་སྦྱར་རོ། །རྡོ་རྗེ་ཆེན་པོ་དམ་ཚིག་ལས་
བྱུང་བ། །ཞེས་བྱ་བ་ནི། རྡོ་རྗེ་ཡང་དེ་ཡིན་ལ་ཆེན་པོ་ཡང་དེ་ཡིན་པས་ན་རྡོ་རྗེ་ཆེན་པོའོ། །བཅོམ་ལྡན་འདས་རྡོ་རྗེ་སེམས་དཔའི་ཕྱག་ན་གནས་པའི་རྡོ་རྗེ་གང་ཡིན་པ་དེ་ཉིད་དམ་ཚིག་གི་རྒྱུ་ཡིན་པས་དེ་ལས་བྱུང་བ་ནི་སྐྱེས་པའོ། །དེ་གང་ཞིག་ཡིན་ཞེ་ན། འཇིག་རྟེན་གསུམ་ལས་རྣམ་པར་རྒྱལ་བ་
ཞེས་བྱ་བའི་དཀྱིལ་འཁོར་ཆེན་པོའོ། །དེ་ནས་རབ་ཏུ་བཤད་བྱ་བ། །ཞེས་བྱ་བ་ནི་གང་གི་ཕྱིར་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོར་ཞུགས་པ་མེད་ན། གདུག་ཅིང་མ་རུངས་པ་ལྟ་བ་ངན་པར་ཞུགས་པའི་སེམས་ཅན་སྐལ་བ་མེད་པའི་གདུག་པ་འདུལ་བ་ལ་སོགས་པའི་
དངོས་གྲུབ་ཏུ་མི་འགྱུར་བའི་རྒྱུ་དེའི་ཕྱིར། དཀྱིལ་འཁོར་ཆེན་པོ་དམ་པ་སྟེ་རབ་ཏུ་བཤད་པར་བྱའོ། །རྡོ་རྗེ་དབྱིངས་དང་འདྲ་བའི་ཞེས་བྱ་བ་ནི། སྤྲུལ་པའི་ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོ་དང་འདྲའོ། །འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་སྒྲུབ་པས་
ན། དངོས་གྲུབ་ཐམས་ཅད་བྱེད་པའི་མཆོག་གོ། །འདིའི་མིང་ཅི་ཞེ་ན། འཇིག་རྟེན་གསུམ་ལས་རྒྱལ་ཞེས་བྱ་བ་སྨོས་ཏེ། འཇིག་རྟེན་གསུམ་ནི་ས་འོག་དང་། ས་སྟེངས་དང་། ས་བླའི་མཚན་ཉིད་ཅན་ལས་རྒྱལ་བ་འདི་ལ་མངའ་བས་ན། ཁམས་གསུམ་རྣམ་པར་རྒྱལ་བའོ། །དམ་ཚིག་ནི་
མངའ་བར་བྱ་བ་མ་ཡིན་པའོ། །གདུག་ཅིང་མ་རུངས་པ་རྣམས་འདུལ་བའི་དངོས་གྲུབ་སྒྲུབ་པ་ཉིད་ཀྱི་རྡོ་རྗེའོ། །འབྱུང་བ་ཞེས་བྱ་བ་ནི་རྡོ་རྗེ་ལས་སྐྱེས་པ་སྟེ། དེ་ཉིད་ཀྱི་ཕྱིར་འདི་རྡོ་རྗེའི་རིགས་སུ་བརྗོད་དོ། །སངས་རྒྱས་རྣམས་ཀྱི་བྱང་ཆུབ་ནི། །སངས་རྒྱས་བྱང་ཆུབ་སྟེ། དེ་འབྱིན་པར་བྱེད་པ་ནི་འཇུག་
པའི་བྱང་ཆུབ་ཏུ་སེམས་བསྐྱེད་པའོ། །གདུག་པ་མ་རུངས་པ་ཐམས་ཅད་ཇི་སྐད་བཤད་པ་དེ་དག་གིས་རྣམ་པར་འཇིག་པར་བྱེད་པའོ། །འདི་སྐད་དུ་སྟོན་པ་ཡིན་ཏེ། ཐོག་མར་བདག་དང་གནས་བསྲུང་བ་དང་། དེ་ནས་ཁྲུས་བྱ་བ་དང་། ཡང་བདག་དང་གནས་བསྲུང་བ་དང་། མཆོད་པ་