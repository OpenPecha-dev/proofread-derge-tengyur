འཁོར་གྱི་གནས་ཐམས་ཅད་རྡོ་རྗེ་གནོད་སྦྱིན་གྱི་སྔགས་བཟླས་པའི་སྤོས་ཆུས་བྱུགས་ལ། མེ་ཏོག་ལ་སོགས་པས་ཀྱང་ཉེ་བར་མཛེས་པར་བྱས་ནས། ཚོན་སྔོན་པོ་དང་། སེར་པོ་དང་། དམར་པོ་དང་། ལྗང་གུ་དང་། དཀར་པོ་དྲི་ཞིམ་པོས་བསྒོས་པས་སྲད་བུ་སོ་སོར་ཁ་བསྒྱུར་ལ་
གོ་རིམས་འདི་ཉིད་ཀྱིས་བཞག་ནས། ཧཱུཾ་ཏྲཾ་ཧྲཱིཿཨཿཨ་ཞེས་བྱ་བ་རང་གི་ས་བོན་འདི་ལས་བྱུང་བའི་ཐིག་གི་འོད་ཟེར་གྱིས་མི་བསྐྱོད་པ་ལ་སོགས་པ་རང་གི་ཕྱོགས་ན་བཞུགས་པས་ཡང་དག་པར་བཏང་བ་དང་འབར་བའི་ལྕགས་ཀྱུས་དྲངས་ཏེ། རང་གི་ལག་ན་གནས་པའི་སྲད་བུ་ལེགས་པར་དགང་བར་
བྱ་ཞིང་། ཨ་ནྱོ་ནྱཱ་ནུ་ག་ཏ། སརྦ་དྷརྨཱ། པ་རསྤ་རཱ་ནུ་པྲ་བིཥྚ་སརྦ་དྷརྨཱ། ཨ་ཏྱནྟཱ་ནུ་པྲ་བིཥྚ་སརྦ་དྷརྨཱ་ཧཱུཾ་ཞེས་ཟློས་ཤིང་བསྒྲིལ་བར་བྱའོ། །དེ་ནས་སྲད་བུ་དེ་དྲི་ཞིམ་པོས་བསྒོས་ཏེ། གསེར་གྱི་སྣོད་ལ་སོགས་པར་བཞག་ལ། མེ་ཏོག་གིས་མཆོད་དེ། རྡོ་རྗེ་བསྡམས་པས་བཟུང་ལ་ཐིག་གི་སྔགས་ལན་
བརྒྱ་རྩ་བརྒྱད་བཟླས་པར་བྱའོ། །དེ་ནས་རྡོ་རྗེ་ཧཱུཾ་མཛད་ལ་སོགས་པ་བདག་པོ་ལྔ་པོ་རྣམས་ཀྱི་སྔགས་ཀྱང་བཟླའོ། །དེ་ནས་ནམ་མཁའི་ཕྱོགས་ན་གནས་པའི་དཀྱིལ་འཁོར་པ་ཐམས་ཅད་ལ་མཆོད་པ་ཐམས་ཅད་ཀྱིས་ཡང་དག་པར་མཆོད་ལ་ཕྱག་བྱའོ། །དེ་ལ་སྔགས་འདིས་སྲད་བུ་བྲེ་བར་བྱའོ་ཞེས་བྱ་བ་ནི་དེ་
ལྟར་བཤད་མ་ཐག་པའི་ཆོ་ག་འདི་ཡིན་ནོ་ཞེས་བྱ་བར་དེ་ལ་ཞེས་བྱ་བའི་སྒྲས་སྟོན་པ་ཡིན་ནོ། །དེའི་དོན་ནི་འདི་སྐད་སྟོན་པ་ཡིན་ཏེ། ཇི་སྐད་བཤད་པའི་ཆོ་ག་རྣམས་རྗེས་སུ་སྤྱད་ནས་མཆོད་པ་ཐམས་ཅད་ཀྱིས་དཀྱིལ་འཁོར་ཡང་དག་པར་མཆོད་ལ་ཕྱག་བྱས་ཏེ། རྣམ་པར་སྣང་མཛད་ཀྱི་ཕྱག་རྒྱ་ཆེན་པོ་བཅིངས་
ལ། ཕྱག་ན་རྡོ་རྗེའི་ཐུགས་ཀའི་རྡོ་རྗེ་ལས་གྲོགས་པོ་ཧཱུཾ་ཞེས་བྱ་བ་འདིས་ཁྲོ་བོ་རྡོ་རྗེ་ལས་ཀྱི་གཟུགས་སུ་དབྱུང་བར་བྱའོ། །ཡང་དེ་ཉིད་རྡོ་རྗེ་ཧཱུཾ་མཛད་དུ་གྱུར་པ་ལས། མིག་གཡས་གཡོན་གཉིས་སུ་ཡི་གེ་ཛཿལས་ཟླ་བ་དང་ཉི་མ་སེར་པོར་སྣང་བ་བསྐྱེད་ལ། ཛཿཞེས་པ་ལན་གསུམ་བརྗོད་པས་སྒྲུབ་
པའི་གྲོགས་མཆོག་གི་ལག་ཏུ་གཡོན་པའི་རྡོ་རྗེ་ཁུ་ཚུར་གྱིས་སྲད་བུ་དེ་བཏང་ལ། ཨོཾ་བཛྲ་ས་མ་ཡ་སཱུ་ཏྲ་མཱ་ཏི་ཀྲ་མ་ཧཱུཾ་ཞེས་བྱ་བའི་སྔགས་འདིས་ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོའི་སྲད་བུ་བྲེ་བར་བྱའོ། །གྲུ་བཞིར་བྱ་ཞིང་ཞེས་བྱ་བ་ནས་བརྩམས་ནས། དཀྱིལ་འཁོར་ཕྱི་རོལ་སྲད་