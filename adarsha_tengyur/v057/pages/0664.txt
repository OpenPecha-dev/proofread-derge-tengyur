རྒྱལ་བའི་དཀྱིལ་འཁོར་ཆེན་པོར་བཤད་པའི་ཆོ་གས་རྡོ་རྗེ་འཆང་བའི་ཕྱག་རྒྱ་ཁྲོ་བོ་ཏི་རཱིནྟི་རིའི་ཕྱག་རྒྱ་ཇི་ལྟ་བ་བཞིན་དུ་སློབ་མའི་སྙིང་གར་ཏིཥྛ་བཛྲ་ཞེས་བྱ་བ་ལ་སོགས་པས་བཀྲོལ་ལ་ཆུའི་དབང་བསྐུར་བ་དང་། རྡོ་རྗེ་དབྱིངས་སུ་བཤད་པའི་རྡོ་རྗེ་རིན་ཆེན་གྱི་དབང་བསྐུར་བས་སློབ་མ་དབང་བསྐུར་ལ། རྡོ་རྗེ་རྩེ་
གསུམ་པའི་དབང་བསྐུར་ཏེ། དེ་ནས་མིང་གི་དབང་བསྐུར་རོ། །ཇི་ལྟར་བྱ་ཞེ་ན། ཇི་ལྟར་རྡོ་རྗེ་དམ་ཚིག་གི་དཀྱིལ་འཁོར་ཆེན་པོ་བཞིན་དུ་བྱའོ་ཞེས་བྱ་བ་སྨོས་ཏེ། འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོ་ཇི་ལྟ་བ་བཞིན་དུ་བྱའོ་ཞེས་བྱ་བའི་ཐ་ཚིག་གོ། །འདི་སྐད་སྟོན་པ་ཡིན་ཏེ། འཇིག་
རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོར་གསུངས་པའི་ཆོ་གས། རྡོ་རྗེ་ཧཱུཾ་མཛད་ཀྱི་སྦྱོར་བ་བྱས་ལ་དེ་ལས་གསུངས་པའི་རྣལ་འབྱོར་ཆེན་པོ་དང་། འཇིག་རྟེན་གསུམ་གྱི་འཁོར་ལོ་དེའི་ཏིང་ངེ་འཛིན་གསུམ་བསྒོམས་ལ་བསྡུ་བ་བྱས་ཏེ། འཇིག་རྟེན་གསུམ་གྱི་འཁོར་ལོ་ཐམས་
ཅད་ཀྱི་ཕྱག་རྒྱ་བཞིས་རྒྱས་གདབ་པ་དང་། ཇི་ལྟ་བ་བཞིན་དུ་དབང་བསྐུར་བ་དང་། མཆོད་པ་རྣམས་ཀྱིས་ཡང་དག་པར་མཆོད་ལ། ཟླ་བ་གཅིག་གམ་ཟླ་བ་དྲུག་གམ་ལོ་གཅིག་གི་བར་དུ་རྡོ་རྗེ་ཧཱུཾ་མཛད་ཀྱི་བསྒོམ་པ་དང་བཟླས་པ་བྱས་ལ། དེ་ནས་དཀྱིལ་འཁོར་བྲིས་ཏེ། རང་ཉིད་དབང་བསྐུར་ནས་
སློབ་མ་གཞུག་པར་བྱའོ། །དེ་ལ་ཐོག་མར་རེ་ཞིག་སློབ་མ་ཇི་ལྟ་བ་བཞིན་དུ་ལྷག་པར་གནས་པ་བྱས་ལ། རྡོ་རྗེ་ཧཱུཾ་མཛད་ལ་སོགས་པ་ཕྱག་བཞི་ཇི་ལྟ་བ་བཞིན་དུ་བྱེད་དུ་བཅུག་ལ། དེ་ནས་རྡོ་རྗེ་ཧཱུཾ་མཛད་ཀྱིས་བྱིན་གྱིས་བརླབས་པའི་ཕྱི་རོལ་ན་གནས་པའི་བུམ་པའི་ཆུས་དབང་བསྐུར་ཏེ། རྡོ་རྗེ་ཧཱུཾ་མཛད་
དུ་དེ་བྱིན་གྱིས་བརླབས་ལ། རང་ཉིད་རྡོ་རྗེ་འཆང་བའི་ལས་ཀྱི་ཕྱག་རྒྱ་བཅིང་བ་དང་། སློབ་མ་ཡང་སྙིང་པོ་འདིས་བཅིང་ངོ་། །ཨོཾ་སརྦ་ཏ་ཐཱ་ག་ཏ་བཛྲ་དྷ་ར་གྲྀཧྞ་གྲྀཧྞ་བནྡྷ་ས་མ་ཡ་ཧཱུཾ། ཞེས་བྱ་བ་དང་། དེ་ནས་ཕྱག་རྒྱ་འདི་དང་མེ་ཏོག་གི་ཕྲེང་བ་བླངས་ཏེ། དཀྱིལ་འཁོར་ཆེན་པོར་ཞུགས་ལ་ཤར་
ཕྱོགས་ཀྱི་སྒོ་ནས། ཨོཾ་པྲ་བེ་ཤ་ཡ་བཛྲ་པྲ་བེ་ཤ་ཡ། བཛྲ་ཨཱ་བེ་ཤ་ཡ་བཛྲ་ཨ་དྷི་ཏིཥྛ་ཧཱུཾ། ཞེས་བྱ་བའི་སྙིང་པོ་འདི་དང་། འཇིག་རྟེན་པའི་འཁོར་ལོའི་དཀྱིལ་འཁོར་ཆེན་པོར་བཤད་པའི་ཁྲོ་བོ་རྡོ་རྗེ་ལྕགས་ཀྱུའི་ལས་ཀྱི་ཕྱག་རྒྱས་དགུག་པ་དང་། དེ་ནས་ལྷོ་ཕྱོགས་ཀྱི་སྒོ་ནས་སྔ་མ་བཞིན་དུ་བཅུག་སྟེ།