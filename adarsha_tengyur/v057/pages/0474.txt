བཞིན་གཤེགས་པའི་སྐུ་ཆེན་པོའོ་ཞེས་གསུངས་ཏེ་མཚན་བརྒྱད་ཅུའོ། །དེ་བཞིན་གཤེགས་པའི་གསུང་དབྱངས་ཞེས་བྱ་བ་ནི་ལྗགས་ཀྱི་ངོ་བོའོ། །དེ་བཞིན་གཤེགས་པའི་ཐུགས་ཆེན་པོ་ནི་ཟླ་བ་རྡོ་རྗེའི་ངོ་བོའོ། །རྡོ་རྗེ་ཞེས་བྱ་བ་ནི་རྡོ་རྗེ་སེམས་དཔའི་ཕྱག་ན་གནས་པའི་རྡོ་རྗེ་རྩེ་ལྔ་པའི་
ངོ་བོ་གསུངས་པ་ཡིན་ནོ། །སངས་རྒྱས་གཙོ་བོ་ཞེས་བྱ་བ་ནི་རྡོ་རྗེ་ཧཱུཾ་མཛད་ཀྱི་སྐུའི་གསང་བ་གསུངས་པ་ཡིན་ཏེ། དེ་སྐད་དུ་ཡང་། དེ་བཞིན་གཤེགས་པ་ཐམས་ཅད་ཀྱི་བདག་པོ་བྱེད་པ་ཞེས་གསུངས་པ་ཡིན་ནོ། །རྒྱལ་བའི་བཀའ་ཉན་ཞེས་བྱ་བ་ནི་དེ་ཉིད་རྡོ་རྗེ་ཧཱུཾ་མཛད་ཀྱི་དཀྱིལ་
འཁོར་རྒྱལ་པོ་མཆོག་སྒྲུབ་པའི་དུས་སུ་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་རྗེས་སུ་འཇུག་པས་རྒྱལ་བའི་བཀའ་ཉན་ནོ། །འདིས་ནི་རིན་ཆེན་ཧཱུཾ་མཛད་ཀྱི་རང་བཞིན་གྱིས་ཀྱང་སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་མཛད་པའི་རང་བཞིན་
གསུངས་པ་ཡིན་ནོ། །སངས་རྒྱས་བཤེས་གཉེན་ཞེས་བྱ་བ་ནི་ཆོས་ཀྱི་ཧཱུཾ་མཛད་ཀྱི་སྒོ་ནས་ཏེ། ཆོས་ཀྱི་ཧཱུཾ་མཛད་ནི་དེ་བཞིན་གཤེགས་པ་ཐམས་ཅད་ཀྱི་ཡབ་ཤེས་རབ་ཡེ་ཤེས་ཀྱི་ཏིང་ངེ་འཛིན་གྱི་རང་བཞིན་གྱིས་དེ་བཞིན་གཤེགས་པ་ཐམས་ཅད་བསྐྱེད་པའོ། །རྒྱལ་
མཆོག་སྐྱེས་ཞེས་བྱ་བ་ནི་ལས་ཀྱི་ཧཱུཾ་མཛད་ཀྱི་དོན་གྱི་སྒོ་ནས་ཏེ། འཁོར་གསུམ་རྣམ་པར་དག་པའི་བརྩོན་འགྲུས་ཀྱི་ཕ་རོལ་ཏུ་ཕྱིན་པའི་ཕྲིན་ལས་དོན་ཡོད་པར་གྲུབ་པའི་རང་བཞིན་མཆོག་དེ་ལས་འདི་སྐྱེས་པས་ན་རྒྱལ་མཆོག་སྐྱེས་སོ། །རྣམ་པར་སྣང་མཛད་ཅེས་བྱ་བ་ནི་དབུས་ཀྱི་རྣམ་པར་སྣང་མཛད་
མགོན་པོ་སངས་རྒྱས་ཐམས་ཅད་གཅིག་ཏུ་བསྡུས་པ་ཡིན་ནོ་ཞེས་བྱ་བ་ལ་སོགས་པའི་རྣམ་པར་སྣང་མཛད་བཤད་པ་ཡིན་ནོ། །ཁྱབ་ཅེས་བྱ་བ་ནི་རྡོ་རྗེ་སེམས་དཔའི་ཁྲོ་བོ་དེ་ཡང་བྱང་ཆུབ་ཀྱི་སེམས་ཀྱི་རང་བཞིན་གྱིས། དངོས་པོ་ཐམས་ཅད་ནས་ཐམས་ཅད་དུ་སོང་བར་
བཞེད་པ་དེའི་ཕྱིར་ན་ཁྱབ་བདག་གོ། །སྟོན་པ་ཞེས་བྱ་བ་ནི་འཆད་པས་ན་སྟོན་པ་སྟེ་ཁྲོ་བོ་རྡོ་རྗེ་རྒྱལ་པོའོ། །གང་གིས་འདིར་དེ་བཞིན་གཤེགས་པ་ཐམས་ཅད་འགུགས་པའི་ཏིང་ངེ་འཛིན་ལ་སྦྱོར་བ་ཡིན་ཏེ་མཚན་དགུ་བཅུའོ། །ཞི་བ་ཞེས་བྱ་བ་ནི་ཁྲོ་བོ་རྡོ་རྗེ་ཆགས་པ་སྟེ།