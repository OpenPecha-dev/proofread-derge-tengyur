དངོས་པོ་ཐམས་ཅད་རྫོགས་པའི་རྒྱུར་འགྱུར་རོ་ཞེས་བྱ་བའི་ཐ་ཚིག་གོ། །མཆོད་པའི་རྣམ་པ་ཉི་ཤུ་བོ་འདི་དག་གི་ནང་ནས་བྱང་ཆུབ་ཀྱི་སེམས་དང་། ཚོགས་དང་ཆོས་དང་། ཏིང་ངེ་འཛིན་གྱི་མཆོད་པས་བདག་ཉིད་ཡང་དག་པར་མཆོད་ལ་གང་ཡང་རུང་བ་ཅིག་བསྒོམས་ཏེ་བསྒྲུབ་པར་བྱའོ། །དེ་ལྟར་དངོས་
གྲུབ་ཀྱི་ཡེ་ཤེས་བསྟན་ནས་ལས་ཀྱི་དཀྱིལ་འཁོར་ལས་གསུངས་པའི་དངོས་གྲུབ་རྣམས་ནི་རྡོ་རྗེ་དབྱིངས་ཀྱི་དཀྱིལ་འཁོར་ལས་གསུངས་པའི་ལྷའི་རྣལ་འབྱོར་བྱས་ལ། དེ་ཉིད་ལས་གསུངས་པའི་ཆོ་ག་བྱས་ནས། དེའི་རྗེས་ལ་ལས་ཀྱི་དཀྱིལ་འཁོར་ལས་གསུངས་པའི་ཕྱག་རྒྱ་ཆེན་པོ་དང་། དམ་ཚིག་དང་ཆོས་དང་
ལས་ཀྱི་ཕྱག་རྒྱ་བཅིངས་ཏེ་བསྒྲུབ་པར་བྱ་བ་དང་། ལས་ཀྱི་དཀྱིལ་འཁོར་གྱི་རས་རིས་ལ་སོགས་པས་ལྷ་རྣམས་སྤྱན་དྲངས་ནས། ལས་ཀྱི་དཀྱིལ་འཁོར་ལས་གསུངས་པའི་ཕྱག་རྒྱ་བཞིས་རྒྱས་གདབ་པར་བྱའོ་ཞེས་བསྟན་པར་བྱ་བའི་ཕྱིར། དེ་ནས་ཞེས་བྱ་བ་ལ་སོགས་པ་གསུངས་ཏེ། དེ་བཞིན་གཤེགས་པ་ཐམས་
ཅད་ཀྱི་མཆོད་པའི་སྤྲིན་ལས་ཀྱི་དཀྱིལ་འཁོར་རོ། །དེའི་ཕྱག་རྒྱ་ཆེན་པོ་ནི་སྐུ་སྟོན་པར་བྱེད་པས་ལག་པས་བྱེད་པའི་ཚུལ་ཏེ། དེའི་ཡེ་ཤེས་བསླབ་པར་བྱའོ། །སྙིང་གའི་རྩིབ་ལོགས་རྒྱབ་སྦྱར་བ། །ཞེས་བྱ་བ་ནི། རྡོ་རྗེ་དེ་དང་བཅས་པའི་ལག་པ་གཉིས་རང་གི་སྙིང་གའི་ཕྱོགས་སུ་འཛིན་པ་འདི་ནི་རབ་ཏུ་དགའ་ཞིང་
བདེ་བ་མའི་ཕྱག་རྒྱ་ཆེན་པོའོ། །རྩིབ་ལོགས་གཡས་པར་ལྕགས་ཀྱུ་བྱ་བ་ནི་དེ་བཞིན་གཤེགས་པ་ཐམས་ཅད་སྤྱན་འདྲེན་མའིའོ། །རྩིབ་ལོགས་གཡོན་པར་མདའ་དང་གཞུར་བཅས་པ་ནི་དེ་བཞིན་གཤེགས་པ་ཐམས་ཅད་མཉེས་པར་བྱེད་མའི་འོ། །རྒྱབ་ཏུ་ལེགས་སོ་ཞེས་བྱ་བ་ནི་དེ་བཞིན་གཤེགས་པ་
ཐམས་ཅད་དགྱེས་པར་བྱེད་མའིའོ། །དཔྲལ་བ་ལ་སོགས་པ་དེ་བཞིན་དུ་ཞེས་བྱ་བ་ནི་རྡོ་རྗེ་རིན་པོ་ཆེ་དང་བཅས་པའི་ལག་པ་གཉིས་དཔྲལ་བའི་ཕྱོགས་སུ་གཞག་པ་ནི་དབང་མོ་ཆེའི་ཕྱག་རྒྱ་ཆེན་པོའོ། །རྡོ་རྗེ་དང་བཅས་པའི་ཉི་མའི་མགོའི་རྒྱབ་ཏུ་གཞག་པ་ནི་སྣང་བ་ཆེན་མོའིའོ། །ཡིད་བཞིན་གྱི་ནོར་བུ་དང་བཅས་
པའི་རྒྱལ་མཚན་ཕྲག་པར་གཞག་པ་ནི་རིན་པོ་ཆེའི་ཆར་འབེབས་མའིའོ། །རྡོ་རྗེ་གཉིས་ཀྱི་ནང་དུ་ཆུད་པའི་སོའི་ཕྲེང་བ་དང་ལྡན་པ་དགོད་པའི་ཚུལ་དུ་ཡོངས་སུ་བཟློག་ནས་ཁའི་ཐད་ཀར་གཞག་པ་འདི་ནི་དགའ་ཞིང་མགུ་མའིའོ། །ཁ་དང་རྣ་བ་མགོ་ལྟག་པ། །ཞེས་བྱ་བ་ནི་རྡོ་རྗེ་དང་བཅས་པའི་པདྨའི་ལག་པ་གཉིས་