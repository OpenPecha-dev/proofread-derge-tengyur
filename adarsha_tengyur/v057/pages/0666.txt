མི་བདེ་བ་མ་སྤངས་པར་ཁྱོད་དུས་བྱས་ནས་དམྱལ་བར་ལྟུང་བར་གྱུར་ཏ་རེ་ཞེས་སྨྲས་ལ་འདི་སྐད་དུ། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ལ། རྡོ་རྗེ་སེམས་དཔའ་བདག་ལ་དབབ་པར་གྱུར་ཅིག་ཅེས་སྨྲོས་ཤིག་པར་བསྒོའོ། །དེ་ནས་རྡོ་རྗེ་འབེབས་པའི་དམ་ཚིག་གི་
ཕྱག་རྒྱ་འདི་དང་། ཨོཾ་བཛྲ་ཨཱ་བེ་ཤ་ཨ་ཞེས་བྱ་བའི་སྙིང་པོ་འདིས་དབབ་ལ་བསྐྱེད་པར་བྱའོ། །དེ་ནས་ཨོཾ་པྲ་ཏཱིཙྪ་ཨ་དྷི་ཏིཥྛ་བཛྲ་ཧོ། ཞེས་བྱ་བའི་སྙིང་པོ་འདིས་མེ་ཏོག་དོར་བར་བྱའོ། །དེ་ནས་ཨོཾ་པྲ་ཏི་གྲྀཧྞ་ཏྭཾ་མི་མཾ་སཏྭ་མ་ཧཱ་བ་ལ་ཞེས་བྱ་བ་དེས་ཕྲེང་བ་བླངས་ཏེ། དེ་ཉིད་ཀྱི་མགོ་ལ་
བཅིང་བར་བྱའོ། །དེ་ནས། ཨོཾ་རྡོ་རྗེ་སེམས་དཔའ་དེང་ཁྱོད་ཀྱི། །མིག་འབྱེད་པར་ནི་བརྩོན་པར་མཛད། །རྡོ་རྗེ་མིག་ནི་བླ་མེད་པ། །དེ་རིང་ཉིད་དུ་འབྱེད་པར་ཤོག །ཅེས་བྱ་བ་འདི་དང་། དེ་ལྟར་བཅིངས་པའི་གདོང་གཡོགས་དགྲོལ་བར་བྱའོ། །དེ་ནས་ཧེ་བཛྲ་པཱ་ཤྱ་ཞེས་བྱ་བས་
རྡོ་རྗེ་ལྕགས་ཀྱུ་ནས་བརྩམས་ནས་རྣམ་པར་སྣང་མཛད་ཀྱི་མཐར་ཐུག་པའི་དཀྱིལ་འཁོར་བསྟན་ཏོ། །སློབ་མས་རྡོ་རྗེ་འཛིན་པའི་ཕྱག་རྒྱ་དང་། ཏིཥྛ་བཛྲ་ཞེས་བྱ་བ་ལ་སོགས་པའི་སྙིང་པོ་འདིས་སློབ་མའི་སྙིང་གར་དགྲོལ་བར་བྱའོ། །དེ་ནས་རྣམ་པར་རྒྱལ་བའི་བུམ་པ་ལས། རྡོ་རྗེ་ཁུ་
ཚུར་གྱིས་ཆུ་བླངས་ལ། ཨོཾ་ཨ་བྷི་ཥིཉྩ་བཛྲ་དྷ་ར་ཏེ་ས་མ་ཡཱ་གྲ་གྲ་ཞེས་བྱ་བ་འདིས་དབང་བསྐུར་བར་བྱའོ། །དེ་ནས་ཕྱག་རྒྱའི་དབང་བསྐུར་བ་དང་། མཚན་མའི་དབང་བསྐུར་བ་དང་། མིང་གི་དབང་བསྐུར་བ་ཇི་ལྟ་བ་བཞིན་དུ་སྦྱིན་པ་ནི་འཇིན་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་
ཆེན་པོའི་སློབ་མའི་ཆོ་ག་བཞིན་དུ་བྱའོ། །དེ་ལྟར་འཇིག་རྟེན་པའི་འཁོར་ལོའི་དཀྱིལ་འཁོར་ཆེན་པོའི་སློབ་དཔོན་གྱི་ལས་ཀྱི་ཆོ་ག་དང་། སློབ་མ་འཇུག་པའི་ལས་ཀྱི་ཆོ་ག་རྒྱས་པར་བསྟན་ནས་འཇིག་རྟེན་གསུམ་པའི་འཁོར་ལོའི་དཀྱིལ་འཁོར་ཆེན་པོའི་དམ་ཚིག་དང་དབང་བསྐུར་བ་ཐོབ་པས་ཇི་ལྟར་མངོན་
པར་འདོད་པའི་དངོས་གྲུབ་རྣམས་བསྒྲུབ་པར་འདོད་པ་ན་སློབ་དཔོན་གྱི་ཕྱག་རྒྱ་དང་སྙིང་པོ་བྱིན་ནོ་ཞེས་བསྟན་པར་བྱ་བའི་ཕྱིར། དེ་ནས་ཕྱག་རྒྱ་ཆེན་པོ་བཅིངས་པ་བསླབ་པོ་ཞེས་བྱ་བ་སྨོས་ཏེ། འདིར་ཕྱག་རྒྱ་ཆེན་པོ་འཆིང་བ་ན། དམ་ཚིག་གི་ཕྱག་རྒྱ་ཉིད་ཡིན་ནོ་ཞེས་བྱ་བར་དགོངས་སོ། །ཕྱག་རྒྱ་