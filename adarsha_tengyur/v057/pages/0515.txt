ཨོཾ་བཛྲ་ས་མ་ཡ་སཱུ་ཏྲཾ་མཱ་ཏི་ཀྲ་མ་ཧཱུཾ་ཞེས་བརྗོད་ནས་སློབ་དཔོན་ཁ་ཤར་ཕྱོགས་སུ་བལྟས་ལ་ཚངས་པའི་ཐིག་གདབ་པར་བྱའོ། །དེ་ནས་ལྷོ་ཕྱོགས་ནས་བྱང་དུ་བལྟས་ལ་ཚངས་པའི་ཐིག་གཉིས་པ་གདབ་པར་བྱའོ། །དེ་ནས་མེའི་ཕྱོགས་སུ་གནས་ཏེ། བྱང་དུ་བལྟས་ལ་ཤར་ཕྱོགས་ཀྱི་
ཐིག་གདབ་པར་བྱའོ། །རླུང་གི་ཕྱོགས་ལ་གནས་ལ། ལྷོའི་ཕྱོགས་སུ་བལྟས་ཏེ། ནུབ་ཀྱི་ཕྱོགས་ཀྱི་ཐིག་གདབ་པར་བྱའོ། །དེ་ཉིད་དུ་གནས་ནས་ཤར་དུ་བལྟས་ཏེ། བྱང་གི་ཕྱོགས་ཀྱི་ཐིག་གདབ་པར་བྱའོ། །དེ་ནས་ཡང་མེའི་ཕྱོགས་སུ་གནས་ཏེ། ནུབ་ཏུ་བལྟས་ནས། ལྷོའི་ཕྱོགས་ཀྱི་ཐིག་གདབ་
པར་བྱའོ། །དེ་བཞིན་དུ་ལྷའི་སྣམ་བུ་དང་། ཁ་ཁྱེར་གྱི་ཤར་དང་། ནུབ་དང་། བྱང་དང་། ལྷོ་ཡང་སྔ་མ་བཞིན་དུ་ཐིག་གདབ་པར་བྱའོ། །དེ་ནས་ཕྱིའི་ཁ་ཁྱེར་ལ་ཕྱིའི་རྡོ་རྗེའི་རིགས་རྣམས་ཁྱམས་ཀྱི་ཕྱེད་ཀྱི་ཚད་ཀྱི་ཐིག་བཏབ་ནས་ཉེ་བའི་ཁ་ཁྱེར་དུ་བྱའོ། །སླར་ཡང་མེའི་ཕྱོགས་སུ་འདུག་ནས། 
རླུང་གི་ཕྱོགས་སུ་བལྟས་ཏེ། མཚམས་ཀྱི་ཐིག་གདབ་པར་བྱའོ། །དེ་ནས་བདེན་བྲལ་དུ་གནས་ལ། དབང་ལྡན་དུ་བལྟས་ཏེ། ཡང་མཚམས་ཀྱི་ཐིག་གདབ་པར་བྱའོ། །དེ་ལ་ཁ་ཁྱེར་སྤངས་པའི་སྒོ་ནི་བརྒྱད་ཆའོ། །ལྷའི་སྣམ་བུ་དང་ཁ་ཁྱེར་ནི་སྒོའི་ཕྱེད་ཀྱི་ཚད་དོ། །སྒོ་ཁྱུད་དང་སྒོ་འགྲམ་ནི་ཁ་ཁྱེར་
གྱི་ཚད་དོ། །དེའི་ཕྱིར་སྒོ་ཁྱུད་དང་སྒོ་འགྲམ་ནི་ཚད་མཉམ་པའོ། །རྟ་བབས་ནི་སྒོའི་སུམ་འགྱུར་རོ། །ཚོན་སྣ་ལྔའི་ས་ནི་ཁྱམས་ཀྱི་ཕྱེད་ཀྱི་ཚད་དུ་བལྟ་བར་བྱའོ། །དེ་ལྟར་ཕྱིའི་དཀྱིལ་འཁོར་གྱི་ཚད་ངེས་པར་བཤད་ནས། ནང་གི་དཀྱིལ་འཁོར་བཤད་པར་བྱ་སྟེ། ཕྱིའི་དཀྱིལ་འཁོར་གྱི་ཕྱེད་ཀྱི་ཚད་ལ་ཟུར་
བཞི་པ་སྒོ་བཞི་པ་ཁ་ཁྱེར་གྱིས་ཡོངས་སུ་བསྐོར་བ་རྟ་བབས་བཞི་དང་བཅས་པ། ཁ་ཁྱེར་ལ་རྡོ་རྗེ་རིན་པོ་ཆེས་བརྒྱན་པ། ཀ་བ་བརྒྱད་དང་ལྡན་པ་ཆ་དགུ་དང་ལྡན་པ་མཉམ་པར་བྱས་ནས། དབུས་མའི་ཆ་ལ་རྣམ་པར་སྣང་མཛད་ཀྱི་དཀྱིལ་འཁོར་རྡོ་རྗེའི་ཕྲེང་བས་ཟླུམ་པོར་བསྐོར་བར་བྱས་ནས། མི་བསྐྱོད་པའི་
གནས་སུ་རྡོ་རྗེ་ཧཱུཾ་མཛད་ཀྱི་དཀྱིལ་འཁོར། རིན་ཆེན་འབྱུང་ལྡན་གྱི་གནས་སུ་རིན་ཆེན་ཧཱུཾ་མཛད་ཀྱི་དཀྱིལ་འཁོར། འོད་དཔག་ཏུ་མེད་པའི་གནས་སུ་ཆོས་ཀྱི་ཧཱུཾ་མཛད་ཀྱི་དཀྱིལ་འཁོར། དོན་ཡོད་པར་གྲུབ་པའི་གནས་སུ་ལས་ཀྱི་ཧཱུཾ་མཛད་ཀྱི་དཀྱིལ་འཁོར་ཟླུམ་པོ་རྡོ་རྗེ་ཕྲེང་བས་བསྐོར་བའོ། །དེ་ལ་སློབ་