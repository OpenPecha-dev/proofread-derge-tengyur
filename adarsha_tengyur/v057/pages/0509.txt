དཀྱིལ་འཁོར་སའི་དབུས་སུ་སེམས་དཔའི་སྐྱིལ་མོ་ཀྲུང་གིས་འདུག་སྟེ། དེང་དུས་བདག་ཚེ་འབྲས་བུ་ཡོད། །ཅེས་བྱ་བ་ལ་སོགས་པས་སྤྲོ་བ་བསྐྱེད་པར་བྱའོ། །དེ་ནས་ཡན་ལག་ཐམས་ཅད་ཀྱིས་དེ་བཞིན་གཤེགས་པ་ཐམས་ཅད་ལ་ཕྱག་འཚལ་ཏེ། སངས་རྒྱས་ཐམས་
ཅད་དགོངས་སུ་གསོལ། །ཞེས་བྱ་བ་ལ་སོགས་པས་སངས་རྒྱས་ཐམས་ཅད་སྤྱན་དྲང་བར་བྱའོ། །དེ་ནས་ཏིང་ངེ་འཛིན་རྣམ་པ་གསུམ་བསྒོམས་ལ་རྡོ་རྗེའི་བདག་ཉིད་དང་། རང་བཞིན་གྱིས་དག་པ་དང་། ཆོས་ཐམས་ཅད་མཉམ་པ་ཉིད་དུ་བསྒོམ་མོ། །དེ་ནས་རྡོ་རྗེ་ཧཱུཾ་མཛད་ཀྱི་ཕྱག་རྒྱ་ཆེན་པོ་
བཅིངས་ནས། རྡོ་རྗེ་དང་དྲིལ་བུ་བཟུང་ནས། བཅོམ་ལྡན་འདས་ཀྱིས་སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་རྣམས་བསྐྱབ་པ་དང་ཞེས་བྱ་བ་ལ་སོགས་པ་ལས། དེ་བཞིན་གཤེགས་པ་ཐམས་ཅད་ལ་དཀྱིལ་འཁོར་ཆེན་པོ་བྲི་བའི་གནང་བ་ནོད་པ་དང་། ཨོཾ་བཛྲ་པཱ་ཎི་མ་ཧཱ་མཎྚ་ལཾ་པྲ་བེ་ཤ་
ཡ་ཞེས་བྱ་བ་ནས་ཧ་ཧ་ཧ་ཧ་ཧཱུཾ་ཞེས་བྱ་བའི་སྔགས་ཀྱིས་གནང་བ་བྱིན་པར་བསམས་ཏེ། འཇིག་རྟེན་གསུམ་ལས་རྣམ་པར་རྒྱལ་བའི་ཕྱག་རྒྱ་ཧཱུཾ་བཞི་པས་དཀྱིལ་འཁོར་དེ་བཏེག་ལ་ནམ་མཁར་བཀོད་ནས། དེ་ཉིད་ཀྱིས་བདག་ཉིད་བྱིན་གྱིས་བརླབས་ཏེ། ཕྱག་རྒྱ་དེ་ཉིད་སྙིང་གར་བཞག་ནས། རྡོ་རྗེ་ཧཱུཾ་མཛད་
ཀྱི་ང་རྒྱལ་དང་ལྡན་པའི་ཁྲོ་བོའི་ལྟ་བས་དབང་ལྡན་གྱི་ཕྱོགས་ནས་བརྩམས་ནས་བལྟས་པས་བགེགས་མེད་པའི་རྗེས་ལ། རང་གི་རྐང་པའི་མཐིལ་དུ་ཡི་གེ་ཨ་ལས་སྣ་ཚོགས་རྡོ་རྗེ་བསྐྱེད་དེ། རླུང་གི་དཀྱིལ་འཁོར་ནས་བརྩམས་ཏེ། རྐང་པའི་མཐིལ་གྱི་བར་དུ་ཡོངས་སུ་བཟུང་བས། ཇི་སྲིད་རི་རབ་
ཀྱི་རྩེ་མོ་ནས། སྟོང་གསུམ་པའི་སངས་རྒྱས་ཀྱི་ཞིང་གི་ཚད་ཙམ་རྡོ་རྗེའི་རང་བཞིན་དུ་གྱུར་པར་མོས་ཤིང་བསྐོར་བ་བྱས་པས་རིམ་གྱིས་རྐང་པའི་སྣ་ཚོགས་རྡོ་རྗེས་སྣ་ཚོགས་རྡོ་རྗེར་བྱས་ལ། ཧཱུཾ་བཞི་པ་གདོན་པར་བྱའོ། །ཁྲོ་བོའི་ལྟ་བས་ཕྱོགས་དང་། མཚམས་དང་། སྟེང་དང་། འོག་དང་དཀྱིལ་
འཁོར་བཅིངས་ནས། ར་བ་དང་དྲ་བ་བྱའོ། །ཡང་ཧཱུཾ་ཞེས་བརྗོད་ཅིང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཕྲ་མོ་དང་ཤིན་ཏུ་ཕྲ་མོའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཕྱུང་ནས། འཇིག་རྟེན་གྱི་ཁམས་སུ་རྡོ་རྗེ་འབར་བའི་འཁྲུགས་པའི་སྒྲ་སྒྲོགས་པ། རྡོ་རྗེ་སེམས་དཔའ་ལ་སོགས་