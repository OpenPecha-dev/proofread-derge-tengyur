ཕྱག་རྒྱ་ཉིད་འབར་བའི་དབུས་སུ་བྲི་བར་བྱའོ། །གཞན་ཡང་ཁྱད་པར་ནི་འདི་ཡིན་ཏེ། སྒེག་མོའི་ཕྱག་རྒྱ་ལ་ཁར་དཀྲོལ་བཞིས་བསྐོར་བའོ། །ཕྲེང་བ་མའི་ཕྱག་རྒྱ་ལ་རྔ་ཟླུམ་བཞིས་བསྐོར་བའོ། །གླུ་མའི་ཕྱག་རྒྱ་ལ་གླིང་བུ་བཞིས་བསྐོར་བའོ། །གར་མའི་ཕྱག་རྒྱ་ལ་རྔ་རྐེད་ཉག་བཞི་དང་། 
བདུག་པའི་ཕྱག་རྒྱ་ལ་ཟངས་དུང་བཞི་དང་། མེ་ཏོག་མའི་ཕྱག་རྒྱ་ལ་རྔ་བོ་ཆེ་བཞི་དང་། མར་མེའི་ཕྱག་རྒྱ་ལ་རྔ་དྲ་བ་ཅན་བཞིས་བསྐོར་བ་བྲི་བར་བྱའོ། །དྲི་ཆབ་མའི་ཕྱག་རྒྱ་ལ་རྔ་འདའ་ཀ་བཞིས་བསྐོར་བ་བྲི་བར་བྱའོ། །རྡོ་རྗེ་ལྕགས་ཀྱུ་དང་། ཞགས་པ་དང་། ལྕགས་སྒྲོག་དང་། དྲིལ་བུའི་
ཕྱག་རྒྱ་ནི་རྡོ་རྗེ་ལྕགས་ཀྱུ་ལ་སོགས་པའི་གནས་སུ་བྲིའོ། །བྱམས་པ་ལ་སོགས་པའི་དཀྱིལ་འཁོར་གྱི་ཁྱམས་ཀྱི་ཤར་ཕྱོགས་ཀྱི་གནས་སུ་རྡོ་རྗེ་རྩེ་ལྔ་པ་འབར་བ་ཉིས་བརྒྱ་བཞི་བཅུ་རྩ་དགུ་དང་། ལྷོ་ཕྱོགས་སུ་རྡོ་རྗེ་རིན་ཆེན་ཉིས་བརྒྱ་བཞི་བཅུ་རྩ་དགུ་དང་། ནུབ་ཕྱོགས་སུ་རྡོ་རྗེ་པདྨ་
ཉིས་བརྒྱ་བཞི་བཅུ་རྩ་དགུ་དང་། བྱང་ཕྱོགས་སུ་སྣ་ཚོགས་རྡོ་རྗེ་ཉིས་བརྒྱ་བཞི་བཅུ་རྩ་དགུ་བྲི་བར་བྱའོ། །ཕྱིའི་རྡོ་རྗེའི་རིགས་རྣམས་དགོད་པ་ནི་རེ་ཞིག་འདིར་བཤད་པར་མི་བྱ་སྟེ། དེ་དག་གི་རང་གི་དཀྱིལ་འཁོར་བཞི་ཕྱིས་འཆད་པར་འགྱུར་རོ། །ཕྱག་རྒྱ་ཐམས་ཅད་ཀྱི་གདན་དང་། ཁྱམས་རིམ་པ་
གསུམ་གྱི་སྟེང་དུ་པདྨ་དང་ཟླ་བ་ཤེས་པར་བྱའོ། །དེ་ནས་འདིར་རྣམ་པར་སྣང་མཛད་ལ་སོགས་པ་ནས་བསྐལ་པ་བཟང་པོ་ལ་མཐར་ཐུག་པའི་བར་གྱིས་དགོད་པའི་སྔགས་ནི་འདི་ཡིན་ཏེ། ཨོཾ་སརྦྦ་བཛྲི་ནི་བཛྲ་མཱ་ཏེ་ཨཱ་ན་ཡ་སརྦྦ་བཛྲ་སཏྱེ་ན་ཧཱུཾ་ཛཿ། འདི་ནི་རྣམ་པར་སྣང་མཛད་ཀྱི་རིག་པའོ། །ཧཱུཾ་སཏྱ་བཛྲ་
ཛཱ་ལ་མཱ་ལ་ཧཱུཾ་ཕཊ། ཨོཾ་རཏྣ་བཛྲ་ཛཱ་ལ་མཱ་ལ་ཧཱུཾ་ཏྲཱཾ། ཨོཾ་དྷརྨྨ་བཛྲ་ཛཱ་ལ་མཱ་ལ་ཧཱུཾ་ཧྲཱིཿ། ཨོཾ་ཀརྨྨ་བཛྲ་ཛཱ་ལ་མཱ་ལ་ཧཱུཾ་ཨཿཞེས་བྱ་བ་ནི། སེམས་མ་རྡོ་རྗེ་མ་ལ་སོགས་པའི་འོ། །རྡོ་རྗེ་ཧཱུཾ་མཛད་ཀྱི་རིག་པ་ནི་ཛྷིའོ། །ཨོཾ་བཛྲ་ཀྲོ་དྷ་ས་མ་ཡེ་ཛྷི། ཨོཾ་བཛྲ་རོ་ཥ་ཨཾ་ཀུ་ཤ་ཨཱ་ན་ཡ་སརྦྦ་ན་ཛྷི། ཨོཾ་བཛྲ་རོ་ཥེ་ཀརྨྨཱ་བཛྲི་ནི་བ་ཤཾ་
མེ་ཨཱ་ན་ཡ་ཧ་ཛྷི། ཨོཾ་བཛྲ་དུཥྚི་ཀྲོ་དྷེ་ཏོ་ཥ་ཡ་སརྦྦ་ཉྫ། ཁྲོ་བོ་རྡོ་རྗེ་སེམས་དཔའ་ལ་སོགས་པ་ནས། རྡོ་རྗེ་ལེགས་པའི་བར་གྱི་རིག་པ་འདིའོ། །རྡོ་རྗེ་འཛིན་ཞེས་བྱ་བའི་དཀྱིལ་འཁོར་རོ་ཞེས་བྱ་བ་ནི། ཡི་གེ་ཛྷིས་ཉེ་བར་མཚོན་པའི་དཀྱིལ་འཁོར་ནི་རྡོ་རྗེ་ཛྷིའི་དཀྱིལ་འཁོར་ཏེ། བཅོམ་ལྡན་འདས་