ཕྱག་རྒྱའི་ལན་གྱི་མཆོད་པ་ནི། གང་གིས་བྱང་ཆུབ་ཀྱི་མཚན་ཉིད་ཅན་གྱི་སེམས་དངོས་སུ་བསྐྱེད་པ་དེའི་སྦྱིན་པའི་ཕ་རོལ་ཏུ་ཕྱིན་པའི་མཆོད་པ་བྱེད་པ་དེའི་རང་བཞིན་གྱི་ལན་གྱི་ཕྱག་རྒྱ་རྣམ་པ་བཞི་ཞེས་བྱའོ། །དེ་བཞིན་གར་གྱི་གཡོན་པ་ནི། །ཞེས་བྱ་བ་ནི། རྡོ་རྗེ་ཁྲོ་བོའི་སོར་
མོ་གཉིས་གར་བྱས་ནས། གཡས་པའི་ཁྲོ་བོའི་ཁུ་ཚུར་གྱིས་གཡོན་པའི་ཁྲོ་བོའི་ཁུ་ཚུར་གྱི་མཛུབ་མོ་བཟུང་ནས་བསྒྱུར་ཞིང་། མཛུབ་མོའི་ངོས་དཔྲལ་བའི་ཕྱོགས་སུ་བཞག་ནས། ཨ་ཧི་བཛྲ་ཞེས་བརྗོད་དོ། །དེ་བཞིན་གར་བྱེད་ཉི་མ་ཡང་། །བཀུག་ནས་ཡང་དག་དགུག་པར་བྱ། །ཞེས་
བྱ་བ་ནི། ཁྲོ་བོའི་ཁུ་ཚུར་དེ་ཉིད་གཉིས་སུ་བྱས་ནས་གར་བྱས་ཏེ། དེ་བཞིན་དུ་གཡས་པའི་ཁུ་ཚུར་གྱིས་གཡོན་པའི་མཛུབ་མོ་དྲངས་ནས། སྙིང་གའི་ཕྱོགས་སུ་ཉི་མའི་དཀྱིལ་འཁོར་གྱི་ཚུལ་དུ་བྱས་ལ་ཛྭ་ལ་ཡ་བཛྲ་ཞེས་བྱའོ། །རྡོ་རྗེ་རྒྱལ་མཚན་བསླངས་ནས་ནི། །རྡོ་རྗེ་ཧ་ཧ་ཞེས་དགོད་ཅིང་། །
ཞེས་བྱ་བ་ནི། བཤད་མ་ཐག་པའི་ཆོ་ག་དེ་ཉིད་ཀྱིས་གཡོན་པ་གཡས་པའི་ཁུ་ཚུར་གྱིས་བཟུང་ནས། ལག་ངར་གཉིས་བརྐྱང་ནས་སྤྱི་གཙུག་ཏུ་བཞག་སྟེ། དེ་ཧི་བཛྲ་ཞེས་བྱ་བའོ། །དེ་བཞིན་དུ་གར་བྱས་ནས་གཡོན་པའི་སོར་མོ་གཡས་པའི་ཁུ་ཚུར་གྱི་མཛུབ་མོ་བཟུང་ནས་དགོད་པའི་ཚུལ་དུ་ཁར་
བཞག་ནས། ཧ་ས་ཧ་ས་བཛྲ་ཞེས་བརྗོད་པར་བྱའོ། །ཕྱག་རྒྱ་དགྲོལ་བ་ལ་སོགས་པ་རྣམས་ནི་སྔ་མ་བཞིན་ནོ། །མཆོད་པའི་ཆོ་ག་འདི་ཡིས་ནི། །རྒྱལ་པོ་ལ་སོགས་མི་ཀུན་ཀྱང་། །མཉེས་པར་བྱེད་ཅེས་བྱ་བར་སྦྱར་རོ། །ཇི་ལྟར་མཉེས་ཤེ་ན། དབང་དང་རབ་ཀྱི་གཟི་བརྗིད་དང་། སྦྱིན་དང་
དགོད་པས་ཞེས་བྱ་བ་སྨོས་ཏེ། བདག་ཉིད་ནི་དབང་བསྐུར་བ་ཐོབ་པ་དེའི་ཕྱིར་དབང་ཉིད་དོ། །རབ་ཀྱི་གཟི་བརྗིད་ནི་ཁྲོ་བོ་རྡོ་རྗེ་གཟི་བརྗིད་དུ་གྱུར་པ་དེའི་ཕྱིར་རབ་ཀྱི་གཟི་བརྗིད་དོ། །སྦྱིན་པ་ནི་ཁྲོ་བོ་རྡོ་རྗེ་དབལ་དུ་གྱུར་པ་དེའི་ཕྱིར་སྦྱིན་པའོ། །དགོད་པ་ནི་རྡོ་རྗེ་བཞད་པ་ཁོང་དུ་ཆུད་པའི་ཕྱིར་བཞད་པས་
མཉེས་པར་བྱེད་པའོ། །དེ་ནས་སྦྱིན་པའི་ཕ་རོལ་ཏུ་ཕྱིན་པའི་རང་བཞིན་ལན་གྱི་ཕྱག་རྒྱ་རྣམ་པ་བཞི་པོ་བྱས་ནས་གང་གི་མཆོད་པའི་ཕྱག་རྒྱ་རྣམ་པ་བཞི་པོ་འདིས་མཆོད་པ་ནི། དེ་བཞིན་དུ་ཞེས་བྱ་བ་ལ་སོགས་པ་སྨོས་སོ། །བྱང་ཆུབ་ཀྱི་སེམས་མངོན་དུ་བྱས་ནས། ཉོན་མོངས་པའི་བག་ཆགས་