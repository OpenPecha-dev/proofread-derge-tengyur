བསྐོར་རོ། །རྡོ་རྗེ་ལས་བྱུང་བ་ཞེས་བྱ་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་རྡོ་རྗེ་ལས་བྱུང་བའི་ཕྱིར་རོ། །རྡོ་རྗེ་སྙིང་པོ་ཞེས་བྱ་བ་ནི་མིང་གི་དབང་བསྐུར་བའི་སྒོ་ནས་ཏེ། དེ་ལྟར་ན་མཚན་བདུན་ནོ། །རྡོ་རྗེ་གསུང་བ་ཞེས་བྱ་བ་ནི་བཛྲ་བྷཱ་ཥ་སྟེ་སྙིང་པོའི་སྒོ་ནས་སོ། །རང་
རིག་མཆོག་ཅེས་བྱ་བ་ནི་མཛེས་པའི་རིག་པ་ཡིན་པས་ན་རང་རིག་སྟེ། སོ་སོ་ཡང་དག་པར་རིག་པ་བཞིའི་རང་བཞིན་གྱི་སྒྲའི་རྗེས་སུ་འགྲོ་བའི་ཤེས་རབ་པོ། །ཚུལ་དེ་ཉིད་ཀྱིས་ན་མཆོག་ཡིན་པས་ན་རང་རིག་མཆོག་གོ། །རྡོ་རྗེ་ཟློས་པ་ཞེས་བྱ་བ་ནི་ལྗགས་ཀྱི་ཕྱག་རྒྱའི་སྒོ་ནས་སོ། །
རབ་སྒྲུབ་སྦྱིན་ཞེས་བྱ་བ་ནི་ལྗགས་ཀྱི་ཕྱག་རྒྱ་དེས་དངོས་གྲུབ་བཟང་པོ་སྩོལ་བར་མཛད་པས་ན་རབ་སྒྲུབ་སྦྱིན་ནོ། །མི་གསུང་རྡོ་རྗེ་ཞེས་བྱ་བ་ནི་རྡོ་རྗེ་གསུང་གི་སྐུ་ལའོ། །མཆོག་གྲུབ་པ་ཞེས་བྱ་བ་ནི་རྡོ་རྗེ་ལྗགས་ཀྱིས་དེ་བཞིན་གཤེགས་པ་ཐམས་ཅད་ལས་རང་གིས་དངོས་གྲུབ་བརྙེས་པས་ན་མཆོག་
གྲུབ་པའོ། །རྡོ་རྗེ་གསུང་ཞེས་བྱ་བ་ནི་མིང་གི་དབང་བསྐུར་བའི་སྒོ་ནས་ཏེ། དེ་ལྟར་ན་མཚན་བདུན་ནོ། །རྡོ་རྗེ་ལས་ནི་བཛྲ་ཀརྨྨ་ཞེས་བྱ་བ་སྟེ་སྙིང་པོའི་སྒོ་ནས་སོ། །རབ་རྡོ་རྗེའི་བཀའ་ཞེས་བྱ་བ་ནི་ཤིན་ཏུ་བཟང་པོའི་རྡོ་རྗེ་ནི་རབ་རྡོ་རྗེ་སྟེ། དེ་བཞིན་གཤེགས་པ་རྣམས་སོ། །དེ་རྣམས་ཀྱི་བཀའ་
ནི་བསྒོ་བ་སྟེ། སངས་རྒྱས་ཀྱི་སྤྲུལ་པ་དང་། སེམས་ཅན་རྣམས་ཀྱི་དོན་བྱ་བའོ། །དེ་འདི་ལ་མངའ་བས་ན་རབ་རྡོ་རྗེའི་བཀའོ། །ལས་ཀྱི་རྡོ་རྗེ་ཞེས་བྱ་བ་ནི། རྩེ་མོ་བཅུ་གཉིས་པའི་སྣ་ཚོགས་རྡོ་རྗེའི་ཕྱག་རྒྱའི་སྒོ་ནས་སོ། །ཀུན་རབ་འགྲོ་ཞེས་བྱ་བ་ནི་སྣ་ཚོགས་རྡོ་རྗེས་ནམ་མཁའ་
ཁྱབ་པའོ། །རྡོ་རྗེ་ངེས་པ་ཞེས་བྱ་བ་ནི་བྱང་ཆུབ་སེམས་དཔའ་སྣ་ཚོགས་རྡོ་རྗེའི་སྐུའི་སྒོ་ནས་སོ། །རྒྱ་ཆེ་བ་ཞེས་བྱ་བ་ནི་མཆོད་པ་མ་ལུས་ཤིང་ལུས་པ་མེད་པས་དེ་བཞིན་གཤེགས་པ་ཐམས་ཅད་མཆོད་པས་ན་རྒྱ་ཆེ་བའོ། །རྡོ་རྗེ་ཀུན་ཞེས་བྱ་བ་ནི་མིང་གི་དབང་བསྐུར་བའི་སྒོ་ནས་ཏེ། དེ་ལྟར་
ན་མཚན་བདུན་ནོ། །རྡོ་རྗེ་བསྲུང་བ་ནི་བཛྲ་རཀྵ་སྟེ་སྙིང་པོའི་སྒོ་ནས་སོ། །བརྟན་པ་ཆེ་ཞེས་བྱ་བ་ནི་འཁོར་གསུམ་ཡོངས་སུ་དག་པའི་ལས་ཀྱི་བརྩོན་འགྲུས་ཀྱི་ཚུལ་གྱིས་སོ། །རྡོ་རྗེ་གོ་ཆ་ཞེས་བྱ་བ་ནི་གོ་ཆའི་ཕྱག་རྒྱའི་སྒོ་ནས་སོ། །སྲ་བ་ཆེ་ཞེས་བྱ་བ་ནི་དེ་ཉིད་གཞིག་པར་དཀའ་བ་ཡིན་པའི་