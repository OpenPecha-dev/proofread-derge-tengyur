པ་འདེབས་པའི་ཉེས་པ་དང་བྲལ་བ་ཡིན་ནོ། །རྡོ་རྗེ་ཐེག་པ་ཞེས་བྱ་བ་ནི། རྡོ་རྗེ་ཐེག་པ་ཡིན་པས་ན། རྡོ་རྗེ་ཐེག་པ་སྟེ། དེ་ཡང་བཅོམ་ལྡན་འདས་རྣམ་པར་སྣང་མཛད་ཀྱི་སེམས་དཔའི་རྡོ་རྗེ་ལས་བྱུང་བ་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ན་གནས་པའི་
སེམས་དཔའི་རྡོ་རྗེ་རྣམ་པར་སྣང་མཛད་ཆེན་པོའི་རང་བཞིན་ལས། རྡོ་རྗེ་སེམས་དཔའ་ལ་སོགས་པ་ཐམས་ཅད་བྱུང་བས། དེའི་ཕྱིར་རྡོ་རྗེ་ཐེག་པ་ཞེས་བྱའོ། །འདི་ནི་དེ་བཞིན་གཤེགས་པ་ཐམས་ཅད་ཀྱི་ཡིན་པས་དེ་བཞིན་གཤེགས་པ་ཀུན་གྱི་གསང་བ་ཞེས་བྱ་བ་སྟེ། ཐེག་པ་ཆེན་
པོ་ནི་སྐྱེ་བོ་ཐམས་ཅད་ཀྱི་ཐུན་མོང་མ་ཡིན་པར་སྟོན་ཏོ། །དེ་གཙོ་བོར་གྱུར་པ་འདིར་མདོར་བསྡུས་པས་ན་མདོར་བསྡུས་པ་སྟེ། དེ་བས་ན་ཐེག་པ་ཆེན་པོ་མངོན་པས་བསྡུས་པ་ཞེས་བྱའོ། །རྡོ་རྗེ་སེམས་དཔའི་མཚན་གྱིས་ཀྱང་། །དངོས་གྲུབ་ཀུན་གྱི་མཆོག་ཏུ་འགྱུར། །ཞེས་བྱ་
བ་ནི་གང་གི་རྡོ་རྗེ་ཐེག་པ་སྟོན་པར་མཛད་པ་ནི། བཅོམ་ལྡན་འདས་རྡོ་རྗེ་སེམས་དཔའ་ནམ་མཁའ་དང་མཉམ་པ་དང་མི་མཉམ་པ་ཐམས་ཅད་དུ་རྟོགས་པའི་སྐུ་དང་། གསུང་དང་། ཐུགས་རྡོ་རྗེའི་རྣམ་པར་འཕྲུལ་པ་བསམ་གྱིས་མི་ཁྱབ་པ་ནམ་མཁའ་ཐམས་ཅད་དུ་སྤྲོས་པས་
སེམས་ཅན་གྱི་ཁམས་མ་ལུས་ཤིང་ལུས་པ་མེད་པའི་བསམ་པ་ཐམས་ཅད་ཡོངས་སུ་རྫོགས་པར་མཛད་པ་ཡིན་ཏེ། དེ་ལྟ་བུའི་རྡོ་རྗེ་སེམས་དཔའི་མཚན་ཉིད་ཀྱིས་ཀྱང་ཞེས་པ། མཚན་ཙམ་ཞིག་བརྗོད་པ་དངོས་གྲུབ་ཐམས་ཅད་བྱེད་པའི་མཆོག་ཡིན་ཏེ། འཇིག་རྟེན་དང་འཇིག་
རྟེན་ལས་འདས་པའི་དངོས་གྲུབ་ཐམས་ཅད་སྐྱེད་པར་མཛད་པའི་མཆོག་སྟེ། དམ་པ་ཡིན་པས་མཚན་ཙམ་འཛིན་པ་ཡང་འབྲས་བུ་དོན་ཡོད་པར་སྩལ་བ་ཡིན་ནོ་ཞེས་སྟོན་ཏོ། །ཀྱང་ཞེས་བྱ་བའི་སྒྲས་ནི་སྒོམ་པར་བྱེད་པ་ལྟ་སྨོས་ཀྱང་ཅི་དགོས་ཏེ། དེ་ནི་ངེས་པ་ཁོ་ནར་ཐམས་ཅད་འགྲུབ་
པར་འགྱུར་རོ། །ཀྱང་ཞེས་བྱ་བའི་སྒྲ་འདི་ཉིད་ཀྱི་དོན་བསྟན་པ་ནི། དག་པར་བྱས་ནས་བསྒྲུབས་ན་ནི། །སངས་རྒྱས་ཉིད་ཀྱང་བདེ་བ་ཐོབ། །ཅེས་བྱ་བ་ཡིན་ཏེ་ཆོས་ཐམས་ཅད་རང་བཞིན་གྱིས་རྣམ་པར་དག་པའོ་ཞེས་བྱ་བ་འདིས་སྒྲིབ་པ་རྣམ་པར་དག་པས་ན་དག་པར་བྱས་པའོ། །