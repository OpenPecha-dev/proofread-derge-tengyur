ལ་མཛུབ་མོ་གཉིས་ཀ་བསྒྲེངས་ཏེ་བཀུག་ནས་གཞག་པ་མཐེ་བོ་གཉིས་ཀ་དབུས་སུ་གནས་པ་རབ་ཏུ་མནན་པ་གང་ཡིན་པ་དེ་ནི་བཀུག་པའི་རྩེ་མོ་མནན་པའོ། །རྡོ་རྗེ་བཅིང་བ་དེ་བཅིངས་ནས་དབུས་སུ་གཉིས་ཀ་རབ་ཏུ་མནན་པ་དེ་ཉིད་ཀྱི་མཛུབ་མོ་གཉིས་ཀའོ། །ཇི་ལྟར་དེ་མནན་པར་བྱ་ཞེ་ན། 
མཚམས་སྦྱར་བ་ཞེས་བྱ་བ་སྨོས་ཏེ། དེ་ཉིད་དབུས་སུ་སྦྱར་བ་ཞེས་བྱ་བའི་མིང་གིས་མཛུབ་མོ་གཉིས་ཉེ་བར་བྱས་པ་དང་སྦྱར་བར་བྱས་ནས། མཐེ་བོང་གཉིས་པོ་དེས་དེ་བཅིང་བར་བྱའོ། །ཕྱག་རྒྱ་དེས་ཉི་མ་ལ་སོགས་པའི་ཁྲོ་བོ་རང་གི་ལས་ལ་ངེས་པར་སྦྱོར་བའོ། །རྡོ་རྗེ་ཕྱག་རྒྱ་གཉིས་ཀ་ཡི། །མཐེའུ་
ཆུང་སོ་སོར་བཅིངས་ནས་ནི། །ཞེས་བྱ་བ་ནི་རྡོ་རྗེ་ཁུ་ཚུར་གཉིས་བཅིངས་ནས་ཁ་སྟེང་དུ་བསྟན་ཏེ། མཛུབ་མོ་དང་མཐེའུ་ཆུང་གཉིས་ལྕགས་སྒྲོག་ཏུ་སྦྲེལ་བ་བཅིངས་ནས་བཟློག་སྟེ་བཏེག་ནས་མགོ་བོར་གཞག་པ་འདིས་སྟོབས་བཟངས་ལ་སོགས་པ་ཚོགས་ཀྱི་བདག་པོའི་ལས་ལ་སྦྱོར་བའི་དམ་
ཚིག་གི་ཕྱག་རྒྱའོ། །རྡོ་རྗེ་བསྲུང་བ་དམ་བཅིངས་ལ། །ཞེས་བྱ་བ་ནི། རྡོ་རྗེ་བསྡམས་པའི་རྡོ་རྗེ་ལས་ཀྱི་མཐེའུ་ཆུང་དང་མཐེ་བོང་གི་རྩེ་མོ་སྦྱར་ལ། དེ་ཉིད་ཀྱི་མཛུབ་མོ་སྦྱར་བ་བརྐྱང་ནས། སྙིང་གར་གཞག་པ་དེ་ནི་རྡོ་རྗེ་བསྲུང་བ་དམ་དུ་བཅིངས་པའོ། །རྡོ་རྗེ་བསྡམས་པ་དེས་མནན་པས། །ཞེས་
བྱ་བ་ནི་དེ་ཉིད་རྡོ་རྗེ་བསྲུང་བའི་ཕྱག་རྒྱའི་གཟུགས་ཀྱི་རྡོ་རྗེ་བཅིང་བར་འདོད་པ་ཡིན་ནོ། །དེ་ཉིད་སྙིང་གའི་ཕྱོགས་སུ་མནན་པ་ནི། ནོར་སྦྱིན་ལ་སོགས་པའི་ཕོ་ཉ་དེ་དག་ལས་ལ་ངེས་པར་སྦྱོར་བའི་དམ་ཚིག་གི་ཕྱག་རྒྱའོ། །རྡོ་རྗེ་ཕྱག་རྒྱ་གཉིས་བཅིངས་ཏེ། །ཞེས་བྱ་བ་ནི། རྡོ་རྗེ་ཁུ་ཚུར་གཉིས་
བཅིངས་ཏེ། །གཡོན་པའི་རྡོ་རྗེ་མཛུབ་མོ་ལས། །ཞེས་བྱ་བ་ནི་གཡོན་པའི་རྡོ་རྗེ་མཛུབ་མོ་ནི་གཡོན་པའི་རྡོ་རྗེ་མཛུབ་མོའི་རྩེ་མོའོ། །མཐེའུ་ཆུང་གིས་སོར་མོ་དེ་བསྡམས་ནས། སོར་མོ་གཅུ་ཞིང་སླར་གཅུས་ཏེ་དྲག་ཏུ་བཀྲོལ་ནས་སྙིང་གའི་ཕྱོགས་ལས་གཡས་ཕྱོགས་སུ་གཅུ་བ་དང་། གཡས་
ཕྱོགས་ནས་གཡོན་ཕྱོགས་སུ་གཅུ་བར་བྱའོ། །འདི་སྐད་སྟོན་པ་ཡིན་ཏེ། རྡོ་རྗེ་ཁུ་ཚུར་གཉིས་བཅིངས་ནས་གཡོན་པའི་ཁུ་ཚུར་གྱི་མཛུབ་མོ་བརྐྱང་བ་ལ་གཡས་པའི་མཐེའུ་ཆུང་དེས་བསྡམས་པ་གཅུ་ཞིང་སླར་གཅུས་ནས། དྲག་ཏུ་བཀྲོལ་བ་ཞེས་བྱ་བ་འདི་ནི་ས་ལ་གནས་པའི་བྲན་རྣམས་ཀྱི་ལས་