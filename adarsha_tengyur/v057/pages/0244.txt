དེ་དག་ནི་བླ་ན་མེད་པ་ཡང་ཡིན་ལ་དགའ་བ་དང་། མགུ་བ་དང་། རངས་པ་ཡང་ཡིན་པས། བླ་ན་མེད་པའི་དགའ་བ་དང་མགུ་བ་དང་རངས་པའོ། །དེ་རྣམས་འབྱུང་བ་ནི་སྐྱེད་པའོ། །དེ་བྱེད་པས་ན་བླ་ན་མེད་པའི་དགའ་བ་དང་མགུ་བ་དང་རངས་པ་རྣམས་འབྱུང་བར་བྱེད་པའོ། །དེ་ལྟར་
གྱུར་པའི་དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་དཀྱིལ་འཁོར་དེར་ནི་ཞེས་བྱ་བ་སྟེ། དེ་བཞིན་གཤེགས་པ་ཐམས་ཅད་ནི་རིགས་ལྔའི་དེ་བཞིན་གཤེགས་པ་རྣམས་སོ། །རིགས་ནི་རྡོ་རྗེ་སེམས་དཔའ་ལ་སོགས་པའི་རང་བཞིན་ནོ། །དེ་བཞིན་གཤེགས་པ་ཐམས་ཅད་ཀྱང་ཡིན་ལ་རིགས་
ཀྱང་ཡིན་པས། དེ་བཞིན་གཤེགས་པ་ཐམས་ཅད་ཀྱི་རིགས་སོ། །དེ་རྣམས་ཀྱི་དཀྱིལ་འཁོར་ཡིན་པས་དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་དཀྱིལ་འཁོར་ཏེ། དེར་མི་འཇུག་པའོ། །ཅིའི་ཕྱིར་དེར་མི་འཇུག་ཅེ་ན། བསླབ་པའི་གཞིས་འཇིགས་ཤིང་སྐྲག་ནས་
ཞེས་བྱ་བ་སྨོས་ཏེ། བསླབ་པ་ནི་བསླབ་པའི་གཞི་ལྔ་པོ་དང་། དགེ་སྦྱོང་དང་། དགེ་སློང་མ་ལ་སོགས་པའི་སྡོམ་པའོ། །དེས་འཇིགས་པ་ནི་སྡང་བ་སྟེ། ཡོངས་སུ་བསྲུང་བར་མི་ནུས་པར་གྱུར་པས་རྣལ་འབྱོར་གྱིས་འཇིགས་པའོ། །དེ་ལྟར་གྱུར་པ་དེ་དག་ཀྱང་ངན་སོང་གི་
དཀྱིལ་འཁོར་གྱི་ལམ་དུ་འཇུག་པར་ཁ་བལྟས་ཤིང་གནས་པ་རྣམས་ཀྱང་། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་འདིར་འཇུག་ཏུ་རུང་ངོ་ཞེས་པའོ། །དེ་ལ་དམྱལ་བ་དང་། ཡི་དྭགས་དང་། དུད་འགྲོ་ནི་ངན་སོང་སྟེ། དེ་རྣམས་ཀྱི་དཀྱིལ་འཁོར་ནི་སྐྱེ་བའི་གནས་སོ། །དེང་འཇུག་
པ་ནི་སྐྱེ་བའོ། །དེའི་ལམ་ནི་མི་དགེ་བ་བཅུའི་ལས་ཀྱི་ལམ་སྟེ། དེར་མི་དགེ་བ་བཅུའི་ལས་ཀྱི་ལམ་ལ་གནས་པ་ནི་ཁ་བལྟས་ཤིང་གནས་པའོ། །དེ་ལྟ་བུ་དེ་དག་ཀྱང་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་འཇུག་ཏུ་རུང་ངོ་། །དེ་ལ་ལྷ་གཞན་གྱི་རིགས་ཀྱི་དཀྱིལ་འཁོར་ལ་ནི་མི་
དགེ་བ་བཅུ་ཆོ་གར་བྱ་བའི་ཚུལ་གྱིས་བརྟེན་པར་འཆད་ལ་འདིར་ནི་གང་དུ་ཡང་བསྟན་པ་མེད་དོ། །དེ་ལ་དེ་རྣམས་རིམ་གྱིས་ལྡོག་པར་བྱེད་པར་འགྱུར་བས། རྒྱུ་དེའི་ཕྱིར་འཇུག་པའི་ཆོ་ག་འདིས་ཀྱང་ལྡོག་པར་འགྱུར་དུ་རུང་བ་ཡིན་ནོ། །བཅོམ་ལྡན་འདས་ཞེས་བྱ་བ་ལ་སོགས་པ་