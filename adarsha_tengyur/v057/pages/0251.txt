རྡོ་རྗེ་ཞེས་བྱ་བ་ནི་དཔལ་རྡོ་རྗེ་སེམས་དཔའ་ཇི་ལྟ་བ་ཡང་དེ་འདྲའོ། །དེ་བས་ན་ཁྱོད་ཀྱིས་ངའི་བསྒོ་བ་བྱ་དགོས་སོ། །ཁྱོད་ཀྱིས་ང་ལ་ཚུལ་ཁྲིམས་འཆལ་བའོ་ཞེས་བྱ་བ་ལ་སོགས་པས་སྨོད་ཅིང་བརྙས་པར་མ་བྱེད་ཅིག་པའོ། །གང་གི་ཕྱིར་བརྙས་པར་བྱེད་ན་མི་བདེ་
བ་མ་སྤངས་པར་ཁྱོད་དུས་བྱས་ནས་སེམས་ཅན་དམྱལ་བར་ལྟུང་བར་གྱུར་ཏ་རེ་ཞེས་བསྒོ་བར་བྱའོ། །དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ལ་རྡོ་རྗེ་སེམས་དཔའ་བདག་ལ་བབ་པར་གྱུར་ཅིག་ཅེས་སྨྲོས་ཤིག་པར་བསྒོའོ་ཞེས་བྱ་བ་ནི་སློབ་དཔོན་གྱིས་སྨྲས་པ་དང་། སློབ་
མས་དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ལ་རྡོ་རྗེ་སེམས་དཔའ་བདག་ལ་བབ་པར་གྱུར་ཅིག་ཅེས་བརྗོད་པར་བྱའོ། །དེའི་དོན་ནི་འདི་ཡིན་ཏེ། ཐ་མལ་པའི་གཟུགས་བསལ་ལ། རྡོ་རྗེ་སེམས་དཔའི་སྐུར་དེ་བཞིན་གཤེགས་པ་རྣམས་ཀྱིས་བྱིན་གྱིས་རློབ་པར་མཛོད་
ཅིག དེ་བཞིན་དུ་རྡོ་རྗེ་སེམས་དཔའ་བདག་ལ་བབ་པར་གྱུར་ཅིག་ཞུགས་པར་གྱུར་ཅིག་ཅེས་བྱ་བ་ཡིན་ནོ། །དེ་ནས་རྡོ་རྗེ་སློབ་དཔོན་གྱིས་མྱུར་དུ་ཞེས་བྱ་བ་ནི། བྱ་བ་གཞན་བཀག་པ་ཡིན་ནོ། །སེམས་དཔའི་རྡོ་རྗེ་མའི་ཕྱག་རྒྱ་བཅིངས་ལ་ཞེས་བྱ་བ་ནི། རྡོ་རྗེ་སེམས་དཔའི་གུང་མོ་གཉིས་མྱུ་
གུར་བསྒྲེང་བ་ནི་སེམས་དཔའ་རྡོ་རྗེ་སྟེ་བཅིང་བའོ། །འདི་དེ་རྡོ་རྗེའི་དམ་ཚིག་སྟེ། །ཞེས་བྱ་བ་ནི། གང་བཅོམ་ལྡན་འདས་རྡོ་རྗེ་སེམས་དཔའི་རྡོ་རྗེ་རྩེ་ལྔ་པའི་དམ་ཚིག་གང་ཡིན་པ་དེ་ནི་ངའི་ལག་པས་དེའི་ཚུལ་དུ་བྱས་པ་འདི་ཡིན་ནོ། །རྡོ་རྗེ་སེམས་དཔའ་ཡིན་པར་གྲགས། །ཞེས་བྱ་
བ་ནི་གང་འདི་ངའི་ལག་པས་དེའི་ཚུལ་དུ་བྱས་པ་འདི་ཉིད་རྡོ་རྗེ་སེམས་དཔའ་ཞེས་གྲགས་ཤིང་བཤད་དོ། །རྡོ་རྗེ་ཡེ་ཤེས་ནི་སར་ངེས་པའོ། །འདི་ཉིད་མཆོག་ཏུ་གྱུར་པ་ཡིན་པས་ན། བླ་མེད་པ་ནི་ཞེས་བྱའོ། །དེ་རིང་ཉིད་དུ་ཞེས་བྱ་བ་ནི་ད་ལྟ་ཁོ་ནའོ། །འབབ་པར་ཤོག་ཅེས་བྱ་བ་ནི་
འདི་ཉིད་ལ་འབབ་ཅིང་ཞུགས་པར་གྱུར་ཅིག་ཅེས་པའོ། །ཁྲོ་བོའི་ཁུ་ཚུར་བཅིངས་ལ་ཞེས་བྱ་བ་ནི་གཡོན་པའི་རྡོ་རྗེ་ཁུ་ཚུར་གྱི་མཛུབ་མོ་བརྐྱང་ལ་སྟེང་དུ་སྡིགས་མཛུབ་ཀྱི་ཚུལ་དུ་གཞག་པ་ནི་འདིར་ཁྲོ་བོའི་ཁུ་ཚུར་ཞེས་བྱ་སྟེ། དེ་བཅིངས་ལ་ལག་པ་གཡས་པས་ཁུ་ཚུར་བཅངས་ཏེ།