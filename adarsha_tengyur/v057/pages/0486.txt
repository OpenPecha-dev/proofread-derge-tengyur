ལ་སོགས་པ་ནས། བསྐལ་པ་བཟང་པོའི་མཐར་ཐུག་པའི་གཟུགས་ཀྱིས་ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོ་ལ། འཇིག་རྟེན་གྱི་ཁམས་ཐམས་ཅད་ན་གནས་པ་རབ་ཏུ་བཅུག་སྟེ། ཨོཾ་བཛྲ་ཛྭཱ་ལ་ཨགྣེ་པྲ་ཏི་པ་ཏ་ལ་ཨཱ་ཀཪྵ་ཡ་སརྦྦ་ཏ་ཐཱ་ག་ཏ་ཏ་ན། མ་ཧཱ་བཛྲ་ས་མ་ཡ་ཧཱུཾ་ཛཿཞེས་
བྱ་བ་ནས། ཨོཾ་བཛྲ་ཨཱ་བེ་ཤ་ཡ་ས་མ་ཡ་ཧཱུཾ་ཞེས་བྱ་བའི་བར་གྱི་སྔགས་དང་། སྐལ་བ་བཟང་པོ་རྣམས་ནི་རང་གི་རིག་པས་གཞག་པར་བྱའོ། །དེ་ནས་ས་མ་ཡ་སྟྭཾ་ཞེས་ཇི་སྐད་དུ་བཤད་པའི་ཕྱག་རྒྱ་བཅིངས་ལ་ཇི་སྐད་དུ་བཤད་པའི་ཚུལ་གྱིས་དཔག་ཏུ་མེད་པའི་རྡོ་རྗེ་ཧཱུཾ་མཛད་ཀྱི་སྐུ་གཅིག་ཏུ་གྱུར་
ནས། རྡོ་རྗེ་ཧཱུཾ་མཛད་ཀྱི་སྐུ་རྫོགས་པར་མཛད་དེ། རྣམ་པར་སྣང་མཛད་ཀྱི་ཐུགས་ལ་ཕྱོགས་བཅུ་ན་གནས་པ་རྣམས་བཞུགས་པ་ཇི་ལྟ་བ་བཞིན་དུ་བྱུང་ནས། རང་རང་གི་གནས་ལ་གནས་ཏེ། འཇིག་རྟེན་གསུམ་བཀུག་ནས་བཀའ་བསྒོ་བ་མཛད་པ་ཡིན་ནོ། །ད་ནི་བཅོམ་ལྡན་འདས་རྣམ་
པར་སྣང་མཛད་དེ། བཀའ་བསྒོ་བའི་ཏིང་ངེ་འཛིན་ལ་སྙོམས་པར་འཇུག་པར་མཛད་པ་དེ་ནི། དེ་ནས་ཞེས་བྱ་བ་ལ་སོགས་པ་གསུངས་པ་ཡིན་ཏེ། དེ་བཞིན་གཤེགས་པ་ཐམས་ཅད་ཀྱི་དམ་ཚིག་ཁམས་གསུམ་པ་ལ་བཀའ་སྩལ་ནས། ཁྲོ་བོ་ཊཀྐིས་འགུགས་པ་ཡིན་ནོ། །དེ་ནས་དེ་
བཞིན་གཤེགས་པ་ཐམས་ཅད་ཀྱིས་ཁམས་གསུམ་པ་བཀུག་ནས། བཀའ་བསྒོ་བའི་རང་བཞིན་རྡོ་རྗེ་ལྟར་མི་ཕྱེད་པའི་ཏིང་ངེ་འཛིན་ལ་དམིགས་ཏེ། དེ་བཞིན་གཤེགས་པ་ཐམས་ཅད་དམ་ཚིག་གིས་འགུགས་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཤིང་མངོན་སུམ་དུ་
མཛད་དེ། ཁྲོ་བོ་ཊཀྐི་བསྐྱེད་པར་བྱ་བ་དང་། དེའི་ཕྲིན་ལས་རྫོགས་པར་བྱ་བའི་ཕྱིར། ཐུགས་རྩེ་གཅིག་ཏུ་མཛད་ཅེས་བྱ་བའི་ཐ་ཚིག་གོ། །སྙོམས་པར་ཞུགས་ནས་ཅི་ཞིག་མཛད་ཅེ་ན། དེ་བཞིན་གཤེགས་པ་ཐམས་ཅད་ཀྱི་ཞེས་བྱ་བ་ལ་སོགས་པ་སྨོས་ཏེ། འདི་ཉིད་ཅེས་བྱ་བའི་ཐུགས་
ལ་གནས་པའོ། །བཅོམ་ལྡན་འདས་ཀྱིས་ཕྱུང་ངོ་ཞེས་བྱ་བར་སྦྱར་རོ། །དེ་བཞིན་གཤེགས་པ་ཐམས་ཅད་ཀྱི་དམ་ཚིག་གི་ལྕགས་ཀྱུ་ནི་ཁྲོ་བོ་ཊཀྐིའོ། །དེ་ཞེས་བྱ་བ་ནི་ཡང་གི་སྒྲ་གསལ་བར་བྱེད་པའོ། །དེ་བཞིན་གཤེགས་པ་ཐམས་ཅད་ཀྱི་དམ་ཚིག་གི་ལྕགས་ཀྱུ་ཞེས་བྱ་བ་དེ་བཞིན་