སྟོན་པར་བྱེད་པ་བཅོམ་ལྡན་འདས་རྣམ་པར་སྣང་མཛད་ཀྱི་ལས་ཀྱི་ཕྱག་རྒྱའོ། །མི་གཡོ་བ་ཡི་ས་རེག་པ། །ཞེས་བྱ་བ་ནི་གཡོན་པའི་རྡོ་རྗེ་ཁུ་ཚུར་གྱིས་ཆོས་གོས་ཀྱི་ཐ་མ་འཛིན་པའི་ཚུལ་དུ་བཞག་ལ། གཡས་པའི་རྡོ་རྗེ་ཁུ་ཚུར་གྱི་སོར་མོ་ཐམས་ཅད་བརྐྱངས་པས་ས་ལ་རེག་པའི་
ཚུལ་དུ་བྱ་བ་ནི་ས་ལ་རེག་པའོ། །དེ་བཞིན་རིན་ཆེན་མཆོག་སྦྱིན་པའོ། །ཞེས་བྱ་བ་ལ་དེ་བཞིན་ཞེས་བྱ་བ་ནི་རྣམ་པ་དེ་ཉིད་ཀྱིས་ཏེ། ཇི་ལྟར་མི་བསྐྱོད་པའི་ཁུ་ཚུར་གཡོན་པས་ཆོས་གོས་འཛིན་པར་མཛད་པའི་ཚུལ་དེ་བཞིན་དུ། རིན་ཆེན་འབྱུང་ལྡན་གྱི་ཡང་བྱའོ། །རིན་ཆེན་
འབྱུང་ལྡན་གྱི་དེ་ཡང་མཆོག་སྦྱིན་པ་ནི་གཡས་པའི་རྡོ་རྗེ་ཁུ་ཚུར་བཀན་ཏེ། སོར་མོ་ཐམས་ཅད་བརྐྱང་ལ་མཆོག་སྦྱིན་པའི་ཚུལ་དུ་བྱའོ། །དཔག་མེད་པ་ཞེས་བྱ་བ་ནི་ཚེ་དཔག་ཏུ་མེད་པའོ། །ཏིང་ངེ་འཛིན་མཆོག་ཅེས་བྱ་བ་ནི་ཏིང་ངེ་འཛིན་གྱི་དམ་པའོ། །དེ་སྟོན་པར་བྱེད་
པའི་ཕྱག་རྒྱ་ནི་ཏིང་ངེ་འཛིན་མཆོག་སྟེ། རྡོ་རྗེ་ཁུ་ཚུར་གཉིས་ཀྱི་སོར་མོ་ཐམས་ཅད་བརྐྱང་ལ་ལྷུང་བཟེད་འཛིན་པའི་ཚུལ་དུ་ཕན་ཚུན་མཐེ་བོའི་རྩེ་ལ་ཕྲད་པར་གཞག་པའོ། །གདོན་མི་ཟ་བ་ཞེས་བྱ་བ་ནི་དོན་ཡོད་པར་གྲུབ་པ་སྟེ་དེའི་ལས་ཀྱི་ཕྱག་རྒྱ་ནི་མི་འཇིགས་པ་སྦྱིན་པའོ། །
འདི་སྐད་སྟོན་ཏེ། གཡོན་པའི་རྡོ་རྗེ་ཁུ་ཚུར་གྱིས་ཆོས་གོས་འཛིན་པའི་ཚུལ་དུ་བྱས་ལ། གཡས་པའི་སོར་མོ་ཐམས་ཅད་བརྐྱང་ལ་མི་འཇིགས་པ་སྦྱིན་པའི་ཚུལ་དུ་བྱའོ། །རྡོ་རྗེའི་ལས་རྣམས་ནི་དམ་ཚིག་མི་ཕྱེད་པའི་ལས་ཏེ། དེ་བྱེད་པ་ནི་རྫོགས་པར་བྱེད་པའོ། །བསྒྱིངས་
བཅས་གསོར་བ་ཞེས་བྱ་བ་ནི་སྔར་བཤད་པའོ། །གཉིས་ཀ་ཡིས་ཞེས་བྱ་བ་ནི་གཡོན་དང་གཡས་ཀྱི་རྡོ་རྗེ་ཁུ་ཚུར་གཉིས་ཀྱིས་ཏེ། གཡོན་པའི་རྡོ་རྗེ་ཁུ་ཚུར་ཁ་ནང་དུ་བལྟས་པ་དཀུར་བཞག་ལ། གཡས་པ་བཀན་ཏེ། སྙིང་གར་གྱེན་དུ་བསྟོད་པའི་ཚུལ་གྱིས་གཞག་པ་འདི་ནི་
རྡོ་རྗེ་སེམས་དཔའི་ལས་ཀྱི་ཕྱག་རྒྱའོ། །ལྕགས་ཀྱུ་འཛིན་ལྟར་གནས་པ་དང་། །ཞེས་བྱ་བ་ནི་གཡས་པའི་རྡོ་རྗེ་ཁུ་ཚུར་མདུན་དུ་བཞག་ལ་དེའི་ཡང་མདུན་དུ་གཡོན་པའི་རྡོ་རྗེ་ཁུ་ཚུར་ལྕགས་ཀྱུ་འཛིན་པ་ལྟར་བྱ་བ་ནི་རྡོ་རྗེ་རྒྱལ་པོའིའོ། །མདའ་འཕང་པ་ཡི་ཚུལ་དང་ནི། །ཞེས་