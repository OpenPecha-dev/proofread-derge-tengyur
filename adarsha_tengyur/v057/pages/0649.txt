ལུགས་མ་ལ་སོགས་པ་ཞེས་བྱ་བ་ནི། གསེར་ལ་སོགས་པའི་རང་བཞིན་རྣམས་སོ།    །དེ་ལྟར་རྡོ་རྗེའི་རིགས་ཆེན་པོའི་དཀྱིལ་འཁོར་བསྟན་ནས། ད་ནི་བཅོམ་ལྡན་འདས་ཕྱག་ན་རྡོ་རྗེས་རྟོག་པའི་རྒྱལ་པོ་ཡུན་རིང་དུ་གནས་པར་བྱ་བའི་ཕྱིར། དེ་བཞིན་གཤེགས་པ་ཐམས་
ཅད་བོས་ཏེ། བྱིན་གྱིས་བརླབས་པར་གསོལ་བ་འདེབས་པའོ། །བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས། བདག་གི་རིགས་འདི་ལ་བྱིན་གྱིས་བརླབ་ཏུ་གསོལ། ཇི་ལྟར་ཡང་རིགས་ཐམས་ཅད་བྱིན་གྱིས་བརླབས་པས། སེམས་ཅན་ཐམས་ཅད་ཇི་ལྟར་དགའ་བ་བཞིན་དུ་
བགྱིས་ཀྱང་། དཀའ་བ་མེད་ཅིང་བརྟུལ་ཞུགས་མེད་པར་དངོས་གྲུབ་ཐམས་ཅད་ཐོབ་པར་བགྱི་བའི་སླད་དུའོ་ཞེས་བྱ་བས། དེ་ལྟར་བཅོམ་ལྡན་འདས་ཕྱག་ན་རྡོ་རྗེས་གསོལ་བ་བཏབ་པར་འགྱུར་ཏེ། དེ་ནས་ཞེས་བྱ་བ་ནི། དེའི་རྗེས་ཐོགས་ལ་ཡང་བཅོམ་ལྡན་འདས་དེ་བཞིན་གཤེགས་
པ་ཐམས་ཅད་གཅིག་ཏུ་འདུས་ཏེ་ཞེས་བྱ་བ་དང་། ཡང་གི་སྒྲ་ནི་སྔར་བཤད་པའི་བསྡུ་བ་ལ་ལྟོས་པའོ། །འཇིག་རྟེན་གསུམ་ལས་རྣམ་པར་རྒྱལ་བའི་རྟོག་པའི་རྒྱལ་པོ་བྱིན་གྱིས་བརླབ་པའི་ཕྱིར། རྡོ་རྗེ་སེམས་དཔའ་ཁྱོད་ལེགས་སོ་ཞེས་བཀའ་སྩལ་ཏོ། །དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་
ནི། བཅོམ་ལྡན་འདས་ཕྱག་ན་རྡོ་རྗེའི་ཐུགས་ཀར་གནས་པའི་རྡོ་རྗེ་འབར་བའོ། །དེའི་དམ་ཚིག་ནི་རྡོ་རྗེ་རིན་པོ་ཆེའི་རིགས་ཐམས་ཅད་ལས་སྐྱེས་པ་སྟེ། དེ་སྟོན་པར་བྱེད་པའི་དམ་ཚིག་གི་ཚོགས་ལ་ཡང་དེ་བཞིན་གཤེགས་པ་ཐམས་ཅད་ཀྱི་དོན་རྡོ་རྗེ་དམ་ཚིག་གི་ཡང་ཁྱད་པར་དུ་གྱུར་པས་ན་རྟོག་
པའི་རྒྱལ་པོའོ། །དེའི་ཕྱིར་རྟོག་པའི་རྒྱལ་པོ་རྡོ་རྗེ་ཆེན་པོའི་རིགས་ཀྱི་རྟོག་པའི་རྒྱལ་པོ་ཆེན་པོ་རྒྱས་པ་རྫོགས་པར་ཞེས་བྱ་བ་ནི་རྡོ་རྗེ་ཆེན་པོ་ནི་ཇི་སྐད་དུ་བཤད་པའི་རྡོ་རྗེ་འབར་བ་དེའི་རིགས་ལས་སྐྱེས་པའོ། །དེའི་རྟོག་པའི་ཆོ་ག་ནི་དཀྱིལ་འཁོར་ཆེན་པོ་ལ་སོགས་པ་སྟོན་པར་བྱེད་པའི་སྒྲའི་ཚོགས་
སོ། །དོན་རྒྱས་པ་ནི་དཀྱིལ་འཁོར་ཆེན་པོ་ལས་གསུངས་པའི་སྒྲུབ་པ་རྒྱས་པ་རྫོགས་སོ་ཞེས་བྱ་བ་ནི་རྩ་བའི་རྒྱུད་ཀྱི་མདོའི་རང་བཞིན་མཐར་ཐུག་པའོ། །དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་དེའི་རྗེས་སུ་འཇུག་པའི་དམ་ཚིག་གི་རང་བཞིན་ཕྱག་རྒྱ་བཞིའི་བདག་ཉིད་ལའང་དམ་ཚིག་གི་ཕྱག་