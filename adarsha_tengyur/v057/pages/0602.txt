པར་བྱེད་པའི་ལས་ཀྱི་ངོ་བོ་དེ་བསྐྱེད་པའི་ལྷ་མོ་རྣམས་ནི་མཆོད་པའི་ཆོ་ག་རྒྱས་པར་བྱེད་པའི་ལྷ་མོ་དེ་རྣམས་སོ། །རང་གི་སྙིང་ག་ལས་བསྐྱེད་པ་ནི་སྤྲུལ་པའོ། །ཅི་ཞིག་བྱེད་ཅེ་ན། འཇིག་རྟེན་གྱི་ཁམས་ཐམས་ཅད་དུ་ཞེས་བྱ་བ་སྨོས་ཏེ། ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་བཞུགས་
པའི་དེ་བཞིན་གཤེགས་པ་གང་ཡིན་པ་དེ་དག་ཐམས་ཅད་སྤྱན་དྲངས་པ་དང་། དབང་དུ་བྱ་བ་དང་། མཉེས་པར་བྱ་བ་དང་། ལས་ཐམས་ཅད་འགྲུབ་པར་བྱེད་པའི་དགོས་པ་བྱེད་པ་དེ་ཉིད་དུ་ཡང་དག་པར་སྦྱོར་བ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་སངས་རྒྱས་ཀྱི་རྫུ་འཕྲུལ་དང་རྣམ་
པར་འཕྲུལ་པ་བྱས་ཏེ། དེ་སྤྱན་དྲང་བ་ནི་དགུག་པའོ། །དབང་དུ་བྱ་བ་ནི་རང་གི་དམ་ཚིག་གི་ཕྱག་རྒྱ་རང་གི་རིག་པ་ལ་སྦྱར་བའོ། །རྗེས་སུ་ཆགས་པ་ནི་དེའི་བདག་ཉིད་དུ་བསྒོམས་པས་དེའི་རང་བཞིན་མངོན་སུམ་དུ་བྱེད་པ་ན། ལས་ཐམས་ཅད་གྲུབ་པ་ནི་བྱང་ཆུབ་ཀྱི་སེམས་ལ་སོགས་པ་འགྲུབ་པའོ་
ཇི་སྐད་བཤད་པ་དེ་ཉིད་ཀྱི་འབྲས་བུ་དེ་དག་གི་དགོས་པ་བྱེད་པ་ཉིད་དུ་ཡང་དག་པར་སྦྱོར་བ་དེས་ན་དེ་ཉིད་ཀྱི་འབྲས་བུའི་ཕྱིར་རོ། །དེ་ལ་ཡང་དག་པར་སྦྱོར་བ་ནི་རབ་ཏུ་འཇོག་པའོ། །དེ་ལྟ་བུ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་ཇི་ལྟ་བའི་རྫུ་འཕྲུལ་དང་། རྣམ་པར་འཕྲུལ་པ་དེ་དང་དེ་
དག་མཛད་ནས་སོ། །རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་ཚུལ་དུ་ཞེས་བྱ་བ་ནི། ཇི་ལྟར་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་བཅོམ་ལྡན་འདས་རྣམ་པར་སྣང་མཛད་རྡོ་རྗེ་སེམས་དཔའ་ལ་སོགས་པས་ཕྱོགས་དང་མཚམས་སུ་ཡོངས་སུ་བསྐོར་ཞིང་བཞུགས་པ་དེ་བཞིན་དུ་འདིར་ཡང་བཅོམ་
ལྡན་འདས་ཕྱག་ན་རྡོ་རྗེ་ཧཱུཾ་མཛད་ལ་སོགས་པའི་གཟུགས་ཀྱིས་ཟླ་བའི་དཀྱིལ་འཁོར་ལ་བཞུགས་སོ། །དེ་ནས་བཅོམ་ལྡན་འདས་ཞེས་བྱ་བ་ལ་སོགས་པ་ནས། ཟླ་བའི་དཀྱིལ་འཁོར་ལ་གནས་ཏེ་འཁོད་དོ་ཞེས་བྱ་བའི་བར་གྱི་གཞུང་འདི་ཙམ་གྱིས་ནི་རྡོ་རྗེའི་རིགས་ཀྱི་ལས་ཀྱི་དཀྱིལ་
འཁོར་གྱི་དཀྱིལ་འཁོར་རྒྱལ་པོ་མཆོག་ཅེས་བྱ་བའི་ཏིང་ངེ་འཛིན་གཉིས་པ་གསུངས་པ་ཡིན་ནོ། །དེ་ནས་བསྡུ་བ་དང་བྱིན་གྱིས་བརླབས་པ་ནས་བརྩམས་ཏེ། རྡོ་རྗེ་དབྱིངས་སུ་བཤད་པའི་ཚུལ་གྱིས་རྡོ་རྗེའི་རིགས་ཀྱི་ལས་ཀྱི་དཀྱིལ་འཁོར་གྱི་ལས་ཀྱི་རྒྱལ་པོ་མཆོག་ཅེས་བྱ་བའི་ཏིང་ངེ་འཛིན་