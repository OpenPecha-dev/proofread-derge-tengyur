བསྟན་པར་བྱའོ་ཞེས་བསྟན་པར་བྱ་བའི་ཕྱིར། བྱང་ཆུབ་སེམས་དཔའ་ཆེན་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ། །ཅི་ཞིག་བཀའ་སྩལ་ཞེ་ན། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བཀའ་ཉོན་ལ། དབང་ཕྱུག་ཆེན་པོའི་ལུས་འདི་ཁྱོད་ཀྱི་
རྐང་པའི་འོག་ནས་གཏང་བར་བྱོས་ཞེས་གསུངས་སོ། །དེ་ནས་བཅོམ་ལྡན་འདས་ཕྱག་ན་རྡོ་རྗེས། དེ་བཞིན་གཤེགས་པ་ཐམས་ཅད་ལ་འདི་སྐད་ཅེས་གསོལ་ཏོ། །བདག་ནི་བཅོམ་ལྡན་འདས་ཀྱིས་མ་རུངས་པ་ཐམས་ཅད་འདུལ་བའི་ཁྲོ་བོར་དབང་བསྐུར་ནས། དེ་བདག་གིས་བཀུམ་
ལགས་ན། ཇི་ལྟར་བདག་གིས་དེ་གཏང་བར་བགྱི་ཞེས་བྱ་བ་ནི། རྒྱུ་ཅིའི་ཕྱིར་དེ་བཞིན་གཤེགས་པ་ཐམས་ཅད་ཀྱིས་བཀའ་སྩལ་པར་མཛད་སྙམ་དུ་བསམས་པའོ། །འདི་སྐད་སྟོན་པ་ཡིན་ཏེ། དེ་བཞིན་གཤེགས་པ་ཐམས་ཅད་ཀྱིས་བཀའ་སྩལ་པས་བདག་གིས་དེ་བཀུམ་ལགས་ན། 
དེ་ལས་དེ་བཞིན་གཤེགས་པས་ཇི་ལྟ་བ་བཞིན་དེ་གསོ་བ་མཛད་པ་ལགས་པ་དེ་ལྟ་ན། དེ་ཕྱིས་གཏང་བར་བྱའོ། །དེ་ནས་དེ་བཞིན་གཤེགས་པ་ཐམས་ཅད་ཀྱིས། ཕྱག་ན་རྡོ་རྗེའི་བཀའ་འདི་གསན་ནས། ཤི་བའི་རྣམ་པར་ཤེས་པ་དགུག་པའི་སྙིང་པོ་འདི་ཐུགས་ལས་ཕྱུང་ངོ་ཞེས་སྦྱར་རོ། །
དེ་ལ་ཤི་བ་ནི་ཐམས་ཅད་ནས་ཐམས་ཅད་དུ་ཤི་འཕོས་པའོ། །དེའི་རྣམ་པར་ཤེས་པ་དགུག་པ་ནི། འཇིག་རྟེན་གྱི་ཁམས་ཐལ་བས་ཁེབས་པ་ན། ཐལ་བའི་དབང་པོའི་དབྱངས་ཞེས་བྱ་བ་དེ་བཞིན་གཤེགས་པའི་གསང་བའི་ལྕགས་ཀྱུས་བཀུག་ནས་ལྷ་ཆེན་པོ་ལ་བཅུག་གོ། །ལྷ་ཆེན་
པོ་བརྒྱལ་བ་བསླང་བ་ཙམ་ནི་མ་ཡིན་གྱི། གང་གི་ཕྱིར་ངེས་པར་བརྒྱལ་བ་ཡོངས་སུ་དག་པར་བྱ་བའི་ཕྱིར། བཅོམ་ལྡན་འདས་རྣམ་པར་སྣང་མཛད་ཀྱི་བཀའ་དང་། རྡོ་རྗེའི་ཚིག་དང་ཕྱག་རྒྱ་ཇི་ལྟ་བས་བརྒྱལ་བ་ལས་བསླངས་ནས། བཅོམ་ལྡན་འདས་རྡོ་རྗེ་ཧཱུཾ་མཛད་ཀྱི་ཞབས་ཀྱིས་གནོན་
པ་དེ་དག་དེ་ལ་ཞབས་ཀྱི་མཐིལ་གྱིས་རེག་པའི་མཐུས་གཟུངས་དང་ཏིང་ངེ་འཛིན་གྱི་སྒོ་ལ་སོགས་པ་བསམ་གྱིས་མི་ཁྱབ་པ་སྐྱེས་ནས། ཏིང་ངེ་འཛིན་གྱི་མཐུས་སྔ་མའི་ལུས་དེ་ཡོངས་སུ་བཏང་སྟེ། ཐལ་བས་ཁེབས་པའི་འཇིག་རྟེན་གྱི་ཁམས་སུ་ལྷ་ཆེན་པོ་སྲིད་པ་ཐ་མའི་བྱང་ཆུབ་སེམས་དཔའི་