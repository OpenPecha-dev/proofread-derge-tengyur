ནས་རང་གི་ཁར་བཅུག་པ་ནི་རྡོ་རྗེ་ལྕགས་ཀྱུའིའོ། །བཙིར་ཞིང་རབ་ཏུ་གནོན་པའོ། །ཞེས་བྱ་བ་ནི། གཡོན་པའི་ཁུ་ཚུར་གྱིས་གཡས་པའི་ཁུ་ཚུར་མནན་ལ་འོག་ཏུ་ལྟུང་བ་ལྟར་བྱེད་པ་ནི་རྡོ་རྗེ་དུས་ཀྱིའོ། །དཔུང་པ་བསྣོལ་བས་བསྣོལ་བ་དང་། །ཞེས་བྱ་བ་ནི། དཔུང་
པ་གཉིས་ཕན་ཚུན་བསྣོལ་ལ་ཁ་ཐུར་དུ་བསྟན་པ་འདི་ནི་རྡོ་རྗེ་བགེགས་ཀྱི་གཙོ་བོའོ། །མྱུར་དུ་འཕྲོག་པའང་དེ་བཞིན་ནོ། །ཞེས་བྱ་བ་ནི། གཡོན་པའི་ཁུ་ཚུར་གྱིས་གཡས་པའི་ཁུ་ཚུར་བཟུང་ནས་འདྲེན་པར་བྱེད་པ་ནི་ཀླུ་རྡོ་རྗེའི་གཟུངས་ཀྱི་དམ་ཚིག་གི་ཕྱག་རྒྱའོ། །ཕྱག་རྒྱ་ཆེན་པོའི་སྦྱོར་
བས་རྣམ་པར་སྣང་མཛད་ལ་སོགས་པ་ནས་ཀླུ་རྡོ་རྗེའི་མཐར་ཐུག་པ་དེ་དག་འཇིག་རྟེན་གསུམ་གྱི་འཁོར་ལོའི་གཟུངས་ཀྱི་དཀྱིལ་འཁོར་གྱི་ཕྱག་རྒྱ་ཆེན་པོར་འགྱུར་རོ། །ཆོས་ཀྱི་ཕྱག་རྒྱ་ནི་རྣམ་པར་སྣང་མཛད་ལ་སོགས་པ་ནས་ལས་ཀྱི་བར་དུ་འཇིག་རྟེན་གསུམ་ལས་རྣམ་པར་རྒྱལ་བའི་
གཟུངས་ཀྱི་དཀྱིལ་འཁོར་ལས་གསུངས་པས་ཞེས་བྱའོ། །ལྷག་མ་ནི་གཟུངས་ཀྱི་རིག་པ་ཉིད་ཡིན་ནོ། །རྣམ་པར་སྣང་མཛད་ལ་སོགས་པའི་ལས་ཀྱི་ཕྱག་རྒྱ་ནི། འཇིག་རྟེན་གསུམ་ལས་རྣམ་པར་རྒྱལ་བའི་གཟུངས་ཀྱི་དཀྱིལ་འཁོར་དུ་བཤད་པ་ཉིད་གཟུང་བར་བྱའོ། །ལྷག་མ་ནི་
འཇིག་རྟེན་གསུམ་གྱི་འཁོར་ལོའི་ལས་ཀྱི་དཀྱིལ་འཁོར་དུ་བཤད་པ་ཉིད་ཡིན་ནོ། །འཇིགས་མ་དང་། དཔལ་མོ་དང་། དབྱངས་ཅན་མ་དང་། དཀའ་བཟློག་མ་རྣམས་ནི་རྡོ་རྗེ་འཛིན་མའི་ཕྱག་རྒྱའོ། །ཨོཾ་སརྦྦ་བཛྲ་ག་མི་ནི་སརྦྦ་བྷཀྵེ་སཱ་དྷ་ཡ་གུ་ཧྱ་བཛྲི་ཎི་ཧཱུཾ་ཕཊ། ཅེས་བྱ་བའི་རིག་པ་འདི་
ཡང་ཆོས་ཀྱི་ཕྱག་རྒྱ་གཟུང་བར་བྱ་བ་ཉིད་དོ། །དེ་དག་གི་ཕྱག་རྒྱ་ཆེན་པོའི་ཚུལ་གྱི་ལས་ཀྱི་ཕྱག་རྒྱའི་སྦྱོར་བས་འཆིང་བ་ནི། ལས་ཀྱི་ཕྱག་རྒྱར་ཤེས་པར་བྱའོ། །དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་དམ་ཚིག་ནི་ཀུན་རྫོབ་སྟེ། རྡོ་རྗེ་འབར་བ་ལས་སྐྱེས་པའི་རྡོ་རྗེའི་རིགས་སྟོན་པའི་སྒྲའི་
ཚོགས་ལ་ཡང་དམ་ཚིག་ཅེས་བྱའོ། །དེ་ཉིད་ཀྱི་རྟོག་པའི་རྒྱལ་པོ་ལས་རྡོ་རྗེའི་དཀྱིལ་འཁོར་གྱི་ཆོ་ག་རྒྱས་པ་སྟེ། འཇིག་རྟེན་གསུམ་གྱི་འཁོར་ལོའི་གཟུངས་ཀྱི་དཀྱིལ་འཁོར་གྱི་ཆོ་ག་རྒྱས་པ་མཐར་རྫོགས་པ་ནི་མཐར་ཐུག་པའོ། །འཇིག་རྟེན་གསུམ་ལས་རྣམ་པར་རྒྱལ་བའི་འཇིག་