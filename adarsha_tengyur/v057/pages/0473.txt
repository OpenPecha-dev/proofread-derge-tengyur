མཆོད་པ་ཡིན་པའི་ཕྱིར། ལས་ཀྱི་དཀྱིལ་འཁོར་གྱི་རང་བཞིན་གྱི་རྡོ་རྗེ་འཆང་ཆེན་པོ་ཡིན་ཏེ། དེ་སྐད་དུ་ཡང་། ལས་ཀྱི་དཀྱིལ་འཁོར་གྱི་དབང་དུ་བྱས་ནས་དེ་བཞིན་གཤེགས་པ་ཐམས་ཅད་ཀྱི་མཆོད་པའི་ཕྲིན་ལས་ཀྱི་ཆོས་ཀྱི་དམ་ཚིག་གོ་ཞེས་གསུངས་སོ། །
མཆོད་པ་ཆེ་ཞེས་བྱ་བ་ནི་བྱང་ཆུབ་ཀྱི་སེམས་ལས་བྱུང་བའི་དེ་བཞིན་གཤེགས་པ་ཐམས་ཅད་ཀྱི་རིགས་ལ་རྗེས་སུ་ཆགས་པ་ལ་སོགས་པ་སྤྲོས་པའི་ཕྲིན་ལས་ཀྱི་མཆོད་པས་ནམ་མཁའ་ཐམས་ཅད་ཁྱབ་པ་ནི་མཆོད་པ་ཆེན་པོའོ། །སེམས་དཔའི་མཆོད་པ་ཞེས་བྱ་བ་ནི་རྣམ་པ་
བཅུ་དྲུག་གི་མཆོད་པའི་ངོ་བོས་རྣམ་པར་སྣང་མཛད་ལ་སོགས་པ་ནས། རྡོ་རྗེ་འབེབས་པའི་མཐར་ཐུག་པ་ལ་སེམས་དཔའི་མཆོད་པ་འདི་ལ་མངའ་བས་ན་སེམས་དཔའི་མཆོད་པའོ། །རབ་མཆོད་པ་ཞེས་བྱ་བ་ནི། རྣམ་པ་བཅུ་དྲུག་གི་མཆོད་པ་དེ་རྣམས་ཀྱི་ཇི་སྐད་དུ་གསུངས་པའི་
སེམས་དཔའི་མཆོད་པ་རབ་ཏུ་མཛད་པ་ན་རབ་མཆོད་བྱེད་པའོ། །ཐབས་ཆེན་ཞེས་བྱ་བ་ནི་ཐབས་ཀྱང་ཡིན་ལ་ཆེན་པོ་ཡང་ཡིན་པས་ན་ཐབས་ཆེན་ཏེ། ཕྱག་རྒྱ་བཞི་པའི་དཀྱིལ་འཁོར་གྱི་རང་བཞིན་ཅན་གྱི་རྡོ་རྗེ་འཆང་ཆེན་པོ་ནི། དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་
གྱི་དམ་ཚིག་ཏུ་གྱུར་པས་ན། དངོས་གྲུབ་ཐམས་ཅད་སྡུད་པའི་ཕྱིར་རོ། །དངོས་གྲུབ་ཆེན་པོ་ཞེས་བྱ་བ་ནི་ཕྱག་རྒྱ་བཞི་པའི་དཀྱིལ་འཁོར་གྱི་རང་བཞིན་གྱི་དངོས་གྲུབ་ཆེན་པོ་ཡིན་པས་རྡོ་རྗེ་དབྱིངས་ཀྱི་དུམ་བུར་གསུངས་པ་དེ་ཐམས་ཅད་ནི་འདིར་དངོས་གྲུབ་ཆེའོ། །དེ་སྐད་
དུ་ཡང་། དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་དམ་པ་ཐམས་ཅད་ཀྱི་རྒྱུར་བྱིན་གྱིས་བརླབས་སོ་ཞེས་གསུངས་པ་ཡིན་ནོ། །རྡོ་རྗེ་དངོས་གྲུབ་ཅེས་བྱ་བ་ནི། རྡོ་རྗེ་ནི་འདིར་རྣམ་པར་སྣང་མཛད་ཡིན་ལ། དེའི་ངོ་བོའི་དངོས་གྲུབ་འདི་ལ་མངའ་བས་ན་རྡོ་རྗེ་དངོས་གྲུབ་སྟེ། 
ཕྱག་རྒྱ་བཞི་པའི་དཀྱིལ་ཁོར་གྱི་རང་བཞིན་ཡིན་ནོ། །དེ་བཞིན་གཤེགས་པའི་སྐུ་ཆེན་པོ་ཞེས་བྱ་བ་ནི་དེ་བཞིན་གཤེགས་པ་ཐམས་ཅད་ཀྱི་རིགས་གཅིག་ཏུ་བསྡུས་པར་གྱུར་པའི་ཕྱག་རྒྱ་གཅིག་པའི་དཀྱིལ་འཁོར་ནི། རྡོ་རྗེ་སེམས་དཔའི་སྐུ་སྒྲུབ་པ་ཡིན་པ་དེའི་ཕྱིར། དེ་ནི་དེ་