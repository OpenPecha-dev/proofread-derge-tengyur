ཚོམ་དུ་བཤད་པའོ། །ལས་ཀྱི་སྒྲིབ་པ་ནི་མཚམས་མེད་པ་ལྔ་དང་། དམ་པའི་ཆོས་སྤོང་བ་ལ་སོགས་པ་མྱོང་བར་ངེས་པའི་ལས་རྣམས་ཏེ། སྒྲིབ་པ་ཐམས་ཅད་དང་། ཆོད་པ་དང་། ལས་ཀྱི་སྒྲིབ་པ་དེ་དག་ཐམས་ཅད་རྣམ་པར་སྦྱོང་བ་དང་། ཡོངས་སུ་ཟད་པའི་སླད་དུའོ། །བཅོམ་ལྡན་འདས་
རྡོ་རྗ་འཆང་བས་བདག་ཉིད་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་པས་བསྒྲུབས་ནས། རྡོ་རྗེ་བཅིང་བ་དམ་བྱས་ནས། །གུང་མོ་གཉིས་ཀ་སྦྱར་ནས་སུ། །ཐ་མ་བཞི་ཡི་རྩེ་མོ་སྦྱར། །སྡིག་པ་འཇོམས་པར་གྲགས་པ་ཡིན། །ཞེས་བྱ་བ་སྨོས་ཏེ། རྡོ་རྗེ་བསྡམས་པའི་མཐེ་བོང་
གཉིས་དང་མཐེའུ་ཆུང་གཉིས་ཀྱི་རྩེ་མོ་སྦྱར་ནས་ཕན་ཚུན་ཡང་དང་ཡང་འདྲལ་བ་ནི་སྡིག་པ་དྲལ་བའི་ཕྱག་རྒྱ་སྟེ། སྡིག་པ་ཐམས་ཅད་འཇོམས་པའི་ཕྱག་རྒྱ་འདི་བཅིངས་པས་ངན་སོང་གི་འཁོར་ལོ་ཐམས་ཅད་བཅོམ་པ་ཡིན་ནོ། །ངན་སོང་གི་སེམས་ཅན་དེ་ཡང་ཚེ་འཕོས་ནས། བཅོམ་ལྡན་
འདས་རྣམ་པར་སྣང་མཛད་ཀྱི་ཞབས་དྲུང་དུ། བྱང་ཆུབ་སེམས་དཔར་གྱུར་ནས། དེ་བཞིན་དུ་སངས་རྒྱས་ཀྱི་ཞིང་ཐམས་ཅད་ཀྱི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་མོ་ཐམས་ཅད་དང་མཉམ་པའི་སངས་རྒྱས་དང་བྱང་ཆུབ་སེམས་དཔས་ཡོངས་སུ་གང་ཞིང་། རིན་པོ་ཆེ་སྣ་བདུན་གྱི་རང་བཞིན་
ལག་མཐིལ་ལྟར་མཉམ་པས་རི་རབ་ལ་སོགས་པའི་སྣང་བ་དང་བྲལ་ཞིང་སྟོང་གསུམ་པའི་སངས་རྒྱས་ཀྱི་ཞིང་དང་མཉམ་པའི་རྡོ་རྗེ་ཧཱུཾ་མཛད་ཀྱི་དཀྱིལ་འཁོར་དུ་གྱུར་ཏེ། རྣམ་པར་སྣང་མཛད་ལ་སོགས་པ་ནས། རྡོ་རྗེ་འབེབས་པའི་བར་གྱི་ལྷའི་འོད་ཟེར་གྱི་སྣང་བས་ཉི་མ་དང་ཟླ་བ་ཡང་མི་མངོན་པར་
གྱུར་ནས། འགྲོ་བ་ལྔའི་སྣང་བ་ཡང་ནུབ་ནས། རྡོ་རྗེ་ཧཱུཾ་ཞེས་བྱ་བ་ལ་སོགས་པའི་སྔགས་ཀྱི་སྒྲས་ནམ་མཁའི་ཁམས་གང་བར་གྱུར་ཏོ་ཞེས་བྱ་བ་ལ་སོགས་པ་བཤད་པའི་རྒྱུད་རྣམས་ལས་ཤེས་པར་བྱའོ། །གཞུང་འདི་ཙམ་གྱིས་ནི་ཁྲོ་བོའི་དཀྱིལ་འཁོར་གྱི་རྒྱལ་པོ་མཆོག་ཅེས་བྱ་བའི་
ཏིང་ངེ་འཛིན་གཉིས་པ་གསུངས་པ་ཡིན་ནོ། །དེ་ནས་བཅོམ་ལྡན་འདས་ཀྱིས་དེ་བཞིན་གཤེགས་པ་ཐམས་ཅད་བསྡུ་བར་བྱིན་གྱིས་བརླབ་པའི་ཕྱིར། རྡོ་རྗེ་སེ་གོལ་གྱི་མཚན་མ་མཛད་ནས། དེ་བཞིན་གཤེགས་པ་ཐམས་ཅད་ཀྱི་བསྡུ་བ་བྱིན་གྱིས་བརླབ་པའི་སྙིང་པོ་འདི་གསུངས་སོ། །