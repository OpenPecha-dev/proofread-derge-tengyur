རྡོ་རྗེ་རྩེ་མོ་ལྔ་པ་བསམས་ལ། ཡང་སཏྭ་བཛྲ་ཨ་བྷི་ཤ་ཞེས་ཟློས་ཤིང་དེ་སྲིད་དེ་མཐོང་ཞིང་བརྟན་པར་གྱུར་པ་དེ་ཇི་སྲིད་ཀྱི་བར་དུ་སེམས་དཔའི་རྡོ་རྗེ་བདག་ཉིད་བསྒོམ་པར་བྱའོ། །དེ་ནས་དེ་བཞིན་དུ་སྤྲོ་བ་དང་། བསྡུ་བའི་སྦྱོར་བས་དེ་རྫོགས་པར་བྱའོ། །རྡོ་རྗེ་ཕྲ་མོའི་ཚུལ་སྦྱར་ལ། །ཞེས་བྱ་བ་ནི་བདག་ཉིད་
སེམས་དཔའི་རྡོ་རྗེ་གྱུར་པ་དེ་ཉིད། བཛྲ་སཏྭ་ས་མཱ་དྷི་ཛྙཱ་ན་ཨ་བྷི་ཤ་ཞེས་ཟློས་ཤིང་རྡོ་རྗེ་དབྱིངས་ལས་གསུངས་པའི་རྡོ་རྗེ་སེམས་དཔའི་ཕྱག་རྒྱ་ཆེན་པོའི་གཟུགས་སུ་བསམས་ལ། ཇི་སྲིད་བདག་ཉིད་ཀྱི་སྙིང་གའི་ཟླ་བར་རྡོ་རྗེ་རྩེ་ལྔ་པ་དང་ལྡན་པར་མངོན་སུམ་དུ་མཐོང་ཞིང་བརྟན་པར་གྱུར་པ་དེ་སྲིད་ཀྱི་བར་དུ་བསྒོམ་པར་
བྱའོ། །དེ་ནས་སྤྲོ་བ་དང་བསྡུ་བའི་ཚུལ་གྱིས་བསྒོམ་ཞིང་བདག་ཉིད་རྡོ་རྗེ་སེམས་དཔའི་ཚུལ་གྱིས་རྫོགས་པར་བྱའོ། །རྣམ་པ་ཀུན་གྱི་མཆོག་ལྡན་པ། །སངས་རྒྱས་གཟུགས་སུ་བདག་ཉིད་ནི། །ཞེས་བྱ་བ་ནི་རྡོ་རྗེ་སེམས་དཔའི་གཟུགས་དེ་ཉིད་ཏ་ཐཱ་ག་ཏོ྅ཧཾ་ཞེས་ཟློས་ཤིང་། རྣམ་པར་སྣང་མཛད་ལ་
སོགས་པ་དེ་བཞིན་གཤེགས་པའི་སྐུར་བདག་ཉིད་བསམ་པར་བྱའོ། །དེ་ལྟར་ཟླ་བའི་དཀྱིལ་འཁོར་ལ་སོགས་པ་བཞི་བསྒོམས་པས། ཆོ་ག་གཞན་དག་གིས་ཀྱང་སངས་རྒྱས་དང་བྱང་ཆུབ་སེམས་དཔའ་བསྒྲུབ་པ་བསྟན་ནས། དེ་ནས་ཞེས་བྱ་བ་ལ་སོགས་པས་དེ་བཞིན་གཤེགས་པ་ཐམས་ཅད་
ཀྱི་ཆགས་པར་བྱ་བ་དང་། དགུག་པར་བྱ་བ་དང་། གདུལ་བར་བྱ་བའི་བར་དང་། ལས་ཐམས་ཅད་བསྒྲུབ་པ་གསུངས་པ་ཡིན་ཏེ། དེ་བཞིན་གཤེགས་པ་ཐམས་ཅད་ཀྱི་ཆོས་ཉིད་ནི་ཆོས་ཀྱི་དཀྱིལ་འཁོར་ཏེ། དེའི་གསང་བའི་ཕྱག་རྒྱ་ནི་བསྒྲུབ་པར་བྱ་བའི་ལྷ་དང་གཅིག་ཏུ་མོས་པར་གྱུར་པ་སྟེ། དེའི་
ཡེ་ཤེས་བསླབ་བོ། །བདག་ནི་དེ་བཞིན་གཤེགས་དང་མཉམ། །ཞེས་བྱ་བ་ནི་རྣམ་པར་སྣང་མཛད་ལ་སོགས་པའི་དེ་བཞིན་གཤེགས་པའི་རྣལ་འབྱོར་སྔ་མ་བཞིན་དུ་བྱས་ལ། དེ་ཡང་རས་རིས་ལ་སོགས་པར་དགུག་པ་དང་། གཞུག་པ་དང་། བཅིང་བ་དང་། དབང་དུ་བྱས་ལ་ཕྱག་རྒྱ་བཞིས་
རྒྱས་བཏབ་ནས། མཆོད་པ་ཐམས་ཅད་ཀྱིས་ཡང་དག་པར་མཆོད་ལ། དེ་བཞིན་གཤེགས་པའི་ཕྱག་རྒྱ་ཆེན་པོ་བཅིངས་ཏེ། སངས་རྒྱས་ཀྱི་ཞིང་སྟོང་གསུམ་པ་འདི་རྡོ་རྗེ་གཅིག་གིས་ཁྱབ་པར་བསམས་ལ། དེའི་དབུས་སུ་དེ་བཞིན་གཤེགས་པ་དང་བདག་ཞུགས་པར་ངེས་པར་བྱས་ལ། ཏ་ཐཱ་ག་ཏ་