པ་ཐམས་ཅད་ཀྱི་རྡོ་རྗེ་སེམས་དཔའ་སྟེ། མི་བསྐྱོད་པ་ལ་སོགས་པ་དང་དེའི་རིགས་རྣམས་སོ། །དེ་རྣམས་ཀྱི་མཆོད་པ་བླ་ན་མེད་པ་ནི་མཆོད་པ་ཆེན་པོའོ། །དེའི་ཆོ་ག་རྒྱས་པ་ནི་རབ་ཏུ་དགའ་ཞིང་བདེ་བ་ལ་སོགས་པའི་དབྱེ་བས་སོ། །དེའི་ཁྱབ་པས་ནི་སྤྲོས་པས་ནམ་མཁའ་ཁྱབ་
པ་སྟེ། དེ་ཉིད་ནི་ལས་སོ། །དེའི་དམ་ཚིག་ནི་མི་བསྐྱོད་པའི་རིགས་ཀྱི་ལས་ཀྱི་དཀྱིལ་འཁོར་རོ། །དེ་ཉིད་ནི་རྡོ་རྗེ་སྟེ། དེ་བྱིན་གྱིས་བརླབ་པ་ནི་བརྟན་པར་བྱའོ། །དེ་ཏིང་ངེ་འཛིན་གང་གིས་བྱེད་པ་དེ་ལ་དེ་སྐད་ཅེས་བྱ་སྟེ། དེ་ལ་སྙོམས་པར་ཞུགས་ནས་རང་གི་རིག་པ་མཆོག་སྨྲས་སོ། །དེ་བཞིན་གཤེགས་
པ་ཐམས་ཅད་ཀྱི་རྡོ་རྗེའི་རིན་པོ་ཆེ་ནི་རིན་ཆེན་འབྱུང་ལྡན་ལ་སོགས་པ་དེ་དང་དེའི་རིགས་རྣམས་སོ། །དེ་རྣམས་ཀྱི་མཆོད་པ་བླ་ན་མེད་པ་ནི་དབང་བསྐུར་བའི་མཆོད་པའོ། །དེའི་ཆོ་ག་རྒྱས་པ་ནི་དབང་མོ་ཆེན་མོ་ལ་སོགས་པའི་དབྱེ་བས་ཕྱེ་བའི་རྣམ་པར་རྒྱས་པའོ། །དེས་ཁྱབ་པ་ཞེས་བྱ་བ་ནི་སྔ་མ་དང་འདྲའོ། །དེ་
བཞིན་གཤེགས་པ་ཐམས་ཅད་ཀྱི་རྡོ་རྗེ་ཆོས་ནི་འོད་དཔག་ཏུ་མེད་པ་ལ་སོགས་པ་དང་དེའི་རིགས་རྣམས་སོ། །དེ་རྣམས་ཀྱི་མཆོད་པ་བླ་ན་མེད་པ་ནི་ཆོས་ཀྱི་མཆོད་པའོ། །དེའི་ཆོ་ག་རྒྱས་པ་ནི་ཡེ་ཤེས་ཆེན་མོའི་གླུ་ལ་སོགས་པའི་དབྱེ་བས་ཕྱེ་བའི་རྣམ་པར་རྒྱས་པའོ། །དེའི་ཁྱབ་པར་ནི་སྔ་མ་བཞིན་ནོ། །དེ་བཞིན་
གཤེགས་པ་ཐམས་ཅད་ཀྱི་རྡོ་རྗེ་ལས་ནི་དོན་ཡོད་པར་གྲུབ་པ་ལ་སོགས་པ་དང་དེའི་རིགས་རྣམས་སོ། །དེ་རྣམས་ཀྱི་མཆོད་པ་བླ་ན་མེད་པ་ནི་ལས་ཀྱི་མཆོད་པའོ། །དེའི་ཆོ་ག་རྒྱས་པ་ནི་སེམས་མ་ཆེན་མོ་ལ་སོགས་པའི་དབྱེ་བས་སོ། །དེའི་ཁྱབ་པར་ནི་དེས་ཁྱབ་པའོ། །དེ་ཉིད་ནི་ལས་ཡིན་པས་ན་དེ་བཞིན་གཤེགས་
པ་ཐམས་ཅད་ཀྱི་རྡོ་རྗེ་ལས་ཀྱི་མཆོད་པ་བླ་ན་མེད་པའི་ཆོ་ག་རྒྱས་པའི་ཁྱབ་པའི་ལས་སོ། །དེའི་དམ་ཚིག་ནི་དོན་ཡོད་པར་གྲུབ་པའོ། །ལས་ཀྱི་དཀྱིལ་འཁོར་དེ་ཉིད་ནི་རྡོ་རྗེའོ། །དེ་བྱིན་གྱིས་བརླབ་པ་ནི་སེམས་བརྟེན་པར་བྱེད་པ་སྟེ། དེ་ཏིང་ངེ་འཛིན་གང་གིས་བྱེད་པ་དེ་ལ་དེ་སྐད་ཅེས་བྱ་སྟེ། དེ་ལ་སྙོམས་
པར་འཇུག་པ་ནི་མངོན་དུ་མཛད་ནས། རང་གི་རིག་པའི་མཆོག་ཅེས་པ་རང་གི་རིགས་བྱིན་གྱིས་རློབ་པར་བྱེད་པ་སྟེ། རང་གི་རིག་པ་ཐམས་ཅད་ཀྱི་ནང་ནས་དམ་པ་ཡིན་པས་རང་གི་རིག་པའི་མཆོག་སྟེ། དེ་ཐུགས་ལ་གནས་པ་འདི་སྨྲས་པ་ནི་བཀའ་སྩལ་པ་སྟེ། རང་གི་རིགས་ཀྱི་ལས་དཀྱིལ་འཁོར་བརྟེན་