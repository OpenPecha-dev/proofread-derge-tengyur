རྫོགས་པར་སངས་རྒྱས་པ་དེས་འགྲུབ་བོ། །འཇིག་རྟེན་གསུམ་ལས་རྒྱལ་བཅིངས་ནས། །ཞེས་བྱ་བ་ནི་དཔལ་ཁམས་གསུམ་རྣམ་པར་རྒྱལ་བའི་ཕྱག་རྒྱ་ཆེན་པོ་བཅིངས་ནས་དེ་བསྒོམས་ཏེ། སྔགས་དང་ཕྱག་རྒྱས་དངོས་གྲུབ་བསྒྲུབས་ན། ཁམས་གསུམ་རྣམ་པར་རྒྱལ་བ་བསྒོམ་པ་
འགྲུབ་པར་འགྱུར་རོ། །དེ་ཡང་། རྡོ་རྗེ་ཚེ་དང་ཀུན་དུ་འགྲོ། །ཞེས་བྱ་བ་སྨོས་ཏེ། རྡོ་རྗེ་ཚེ་ནི་རྡོ་རྗེ་ཚེ་སྟེ། བཅོམ་ལྡན་འདས་རྡོ་རྗེ་ཧཱུཾ་མཛད་དོ། །ཕྲིན་ལས་འབའ་ཞིག་གིས་མཚུངས་པ་ནི་མ་ཡིན་ཏེ། སྐུ་ཚེ་ཡང་དེ་དང་འདྲ་བའོ། །ཀུན་དུ་འགྲོ་ཞེས་བྱ་བ་ནི་རྫུ་འཕྲུལ་ཡང་དེ་དང་འདྲ་ཞེས་བྱ་
བའི་དོན་ཏོ། །རྡོ་རྗེ་དབང་གི་རྒྱལ་པོར་འགྱུར། །ཞེས་བྱ་བ་ནི་རིན་ཆེན་ཧཱུཾ་མཛད་ཀྱི་ཕྱག་རྒྱ་ཆེན་པོ་གྲུབ་པས་རྒྱལ་པོ་ཉིད་གྲུབ་པར་འགྱུར་རོ། །ཆོས་བཟང་ལྡན་པས་འཇིག་རྟེན་དབང་། །ཞེས་བྱ་བ་ནི་ཆོས་ཀྱི་ཧཱུཾ་མཛད་ཀྱི་ཕྱག་རྒྱ་ཆེན་པོ་གྲུབ་པས་འཇིག་རྟེན་དབང་ཕྱུག་ཏུ་འགྱུར་རོ། །ལས་ཀྱི་
རྡོ་རྗེ་ཁྲོ་བོ་ཆེ། །རྡོ་རྗེ་ལས་ནི་བྱེད་པར་འགྱུར། །ཞེས་བྱ་བ་ནི་ལས་ཀྱི་ཧཱུཾ་མཛད་ཀྱི་ཕྱག་རྒྱ་ཆེན་པོ་དང་ཁྲོ་བོ་ཆེན་པོ་རྡོ་རྗེ་ལས་ཀྱི་སྦྱོར་བས་གྲུབ་པར་གྱུར་ནས་རྡོ་རྗེ་ལྟར་མི་ཕྱེད་པའི་ལས་དེ་བྱེད་པར་འགྱུར་རོ། །སེམས་དཔའ་ཁྲོ་བོ་རབ་ཏུ་བསྟན། །ཞེས་བྱ་བ་ནི་ཁྲོ་བོ་རྡོ་རྗེ་སེམས་དཔའི་ཕྱག་
རྒྱ་ཆེན་པོ་དང་། ཁྲོ་བོ་སེམས་དཔའི་སྔགས་ཀྱིས་གྲུབ་པར་གྱུར་ནས། དེ་རབ་ཏུ་བརྟན་པའི་འབྲས་བུ་ཆེན་པོར་འགྱུར་རོ། །ཁྲོ་བོ་རྡོ་རྗེ་རྒྱལ་པོའི་ཕྱག་རྒྱ་ཆེན་པོ་དང་། ཁྲོ་བོ་ལྕགས་ཀྱུས་ཡང་དག་དགུག །ཅེས་བྱའོ། །ཁྲོ་བོ་རྡོ་རྗེ་ཆགས་པའི་ཕྱག་རྒྱ་ཆེན་པོ་དང་། རྡོ་རྗེ་ཆགས་པས་
ཆགས་པར་བྱེད་པའོ། །ཁྲོ་བོ་རྡོ་རྗེ་ལེགས་པའི་ཕྱག་རྒྱ་ཆེན་པོ་དང་། ལེགས་པར་དགའ་བ་སྟེར་བར་བྱེད་པའོ། །ཁྲོ་བོ་རྡོ་རྗེ་རིན་ཆེན་གྱི་ཕྱག་རྒྱ་ཆེན་པོ་དང་། ཁྲོ་གཉེར་དེས་རང་དང་གཞན་གྱི་རྒྱུད་དུ་གཏོགས་པའི་འདོད་ཆགས་ལ་སོགས་པ་བཅོམ་ནས་ཁམས་གསུམ་དུ་གཏོགས་པའི་
རྫས་རྣམས་འབར་བའི་ལྟ་བས་བཀུག་ཅིང་བཞག་པ་ནི་མ་རུངས་པར་བྱེད་པའོ། །ཁྲོ་བོ་རྡོ་རྗེ་ཉི་མ་ནི་ཕྱག་རྒྱ་ཆེན་པོ་ཁྲོ་བོའི་གཟི་བརྗིད་ཉི་མ་དང་མཚུངས་པར་སྟེར་བར་བྱེད་དོ། །ཁྲོ་བོ་རྡོ་རྗེ་དབལ་གྱི་ཕྱག་རྒྱ་ཆེན་པོ་དང་དཔལ་གྱི་ཁྲོ་བོས་ཁམས་གསུམ་པར་གཏོགས་པའི་སྟོབས་དང་མི་