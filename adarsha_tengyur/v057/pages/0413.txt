སྙིང་གར་གནས་པ་ཞེས་བྱ་བ་ནི་རྡོ་རྗེ་བཅིང་བའི་ཕྱག་རྒྱ་ཉིད་སྙིང་གར་གཞག་པ་ནི་བཞི་སྟེ། རྡོ་རྗེ་ལེགས་པའིའོ། །རྡོ་རྗེ་སེམས་དཔའ་ལ་སོགས་པ་གང་ཡིན་པ་དེ་ནི་རྡོ་རྗེ་སེམས་སོགས་ཏེ་ལེགས་པའི་བར་གྱིའོ། །དེ་རྣམས་ཀྱི་དཀྱིལ་འཁོར་ནི་དེ་ཉིད་ཀྱི་ཕྱག་
རྒྱའོ། །དཔྲལ་བར་གཞག་པ་དང་ཞེས་བྱ་བ་ལ་སོགས་པ་ལ། རྡོ་རྗེ་བསྡམས་པའི་ཕྱག་རྒྱ་དེ་ཉིད་དཔྲལ་བར་གཞག་ཅིང་གནས་པ་ནི་རྡོ་རྗེ་རིན་ཆེན་གྱིའོ། །ལྷག་པར་ཞེས་བྱ་བ་ནི་རྡོ་རྗེ་བསྡམས་པ་བཅིངས་ལ་རྒྱབ་ཏུ་གཞག་པ་ནི་རྡོ་རྗེ་གཟི་བརྗིད་ཀྱིའོ། །རྡོ་རྗེ་བསྡམས་པ་ཕྲག་པ་
གཡོན་ལོགས་སུ་གཞག་པ་ནི་རྡོ་རྗེ་དཔལ་གྱིའོ། །རྐེད་པར་སྦྱར་ཞེས་བྱ་བ་ནི་རྡོ་རྗེ་བསྡམས་པའི་ཕྱག་རྒྱ་ཉིད་བཞད་པའི་ཚུལ་གྱིས་ཁར་བསྐོར་བ་ནི་བཞད་པའི་འོ། །ཁར་བཞག་ཅེས་བྱ་བ་རྡོ་རྗེ་བསྡམས་པའི་ཕྱག་རྒྱ་ཉིད་ཁར་གཞག་པ་ནི་རྡོ་རྗེ་ཆོས་ཀྱིའོ། །སྙིང་གར་རལ་གྲི་ཞེས་པ་
རྡོ་རྗེ་བསྡམས་པའི་ཕྱག་རྒྱ་ཉིད་སྙིང་གར་རལ་གྲི་འཛིན་པའི་ཚུལ་གྱིས་གཞག་པ་ནི་རྡོ་རྗེ་རྣོན་པོའིའོ། །རྡོ་རྗེ་བསྡམས་པའི་ཕྱག་རྒྱ་ཉིད་སྙིང་གར་བརྐྱང་ལ་གཞག་པ་ནི་སྙིང་གར་རྒྱས་པ་སྟེ་རྡོ་རྗེ་རྒྱུའིའོ། །རྡོ་རྗེ་བསྡམས་པའི་ཕྱག་རྒྱ་ཉིད་ཚིག་འབྱིན་པའི་ཚུལ་གྱིས་ཁ་ནས་འདྲེན་པ་ནི་ཁ་ནས་དབྱུང་
བ་སྟེ་སྨྲ་བའིའོ། །རྡོ་རྗེ་བསྡམས་པའི་ཕྱག་རྒྱ་ཉིད་སྤྱི་བོར་གཞག་པ་ནི་ལས་ཀྱིའོ། །རྡོ་རྗེ་བསྡམས་པའི་ཕྱག་རྒྱ་ཉིད་ཐོང་ག་སྟེ་ནམ་ཚོང་དུ་གཞག་པ་བསྲུང་བའི་འོ། །རྡོ་རྗེ་བསྡམས་པའི་ཕྱག་རྒྱ་སྙིང་གའི་ཕྱོགས་སུ་བཞག་པས་ན་ཁར་གཞག་པའོ། །ཇི་ལྟར་ཞེ་ན་མཐེབ་གནས་ཞེས་བྱ་བ་གསུངས་ཏེ།
མཐེ་བོང་དང་མཛུབ་མོ་གཉིས་བཀུག་པ་དང་བཅས་པས་ཁར་གཞག་པ་ནི་རྡོ་རྗེ་གནོད་སྦྱིན་གྱིའོ། །རྡོ་རྗེ་བསྡམས་པའི་ཕྱག་རྒྱ་ཉིད་མདུན་དུ་གཞག་པ་ནི། རྡོ་རྗེ་ཁུ་ཚུར་གྱི་དམ་ཚིག་གི་ཕྱག་རྒྱར་འགྱུར་རོ། །རྣམ་པར་སྣང་མཛད་ལ་སོགས་པ་ནས་རྡོ་རྗེ་འབེབས་པའི་བར་གྱི་དམ་ཚིག་གི་ཕྱག་རྒྱ་དང་
ཆོས་ཀྱི་ཕྱག་རྒྱ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ལས་གསུངས་པ་ཉིད་འདིར་གཟུང་བར་བྱའོ། །དེ་ནས་ཞེས་བྱ་བ་ལ་སོགས་པ་ལ་ཆོས་ཞེས་བྱ་བ་ནི་ཆོས་ཀྱི་དཀྱིལ་འཁོར་གྱིའོ། །ལས་མཆོག་ཅེས་བྱ་བ་ནི་ལས་ཀྱི་ཕྱག་རྒྱའོ། །ཕྲ་མའི་རྡོ་རྗེ་ཅན་རྣམས་ནི་རྣམ་པར་སྣང་མཛད་ལ་སོགས་པའོ། །ཡེ་