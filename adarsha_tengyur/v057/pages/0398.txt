ཇི་སྐད་དུ་བཤད་པའི་གདན་ལ། རྡོ་རྗེ་རྩེ་ལྔ་པ་ལེགས་པར་བྲི་ལ། དེ་དག་གི་ཆང་གཟུངས་ལ་རྣམ་པར་སྣང་མཛད་ལ་སོགས་པ་དེ་བཞིན་གཤེགས་པ་ལྔ་བྲི་བར་བྱའོ། །སངས་རྒྱས་དཀྱིལ་འཁོར་རྣམས་སུ་ཡང་། །ཞེས་བྱ་བ་ནི་རྡོ་རྗེ་སེམས་དཔའ་ལ་སོགས་པའི་དཀྱིལ་འཁོར་
ནི་སངས་རྒྱས་ཀྱི་དཀྱིལ་འཁོར་རྣམས་ཏེ་དེ་རྣམས་ཀྱང་སངས་རྒྱས་ཀྱི་རང་བཞིན་ཡིན་པའི་ཕྱིར་རོ། །སེམས་དཔའ་ཆེན་པོ་རྣམས་བྲི་ཞིང་། །ཞེས་བྱ་བ་ནི། དེ་རྣམས་སུ་རྡོ་རྗེ་སེམས་དཔའ་ལ་སོགས་པ་སེམས་དཔའ་ཆེན་པོ་རྣམས་ཡང་དག་པར་བྲི་བར་བྱའོ། །དེ་བཞིན་ཐུགས་ཀ་ཉིད་
ཕྱག་རྒྱ། །ཞེས་བྱ་བ་ལ་འདི་རྣམས་ཀྱི་ཐུགས་ཀར་དེ་ཉིད་དེ་རང་གི་ཕྱག་རྒྱ་རྡོ་རྗེ་ལ་སོགས་པའི་ཕྱག་རྒྱ། ཇི་ལྟར་དེའི་དབས་སུ་སངས་རྒྱས་བྲི་བ་དེ་བཞིན་དུ་སེམས་དཔའ་ཆེན་པོ་རྣམས་ཀྱང་བྲི་བར་བྱའོ། །བཞུགས་ཚུལ་ཇི་ལྟ་བུས་སངས་རྒྱས་ལ་སོགས་པ་བྲི་བར་བྱ་ཞེ་ན། ཏིང་ངེ་
འཛིན་དུ་བཞུགས་པ་དང་། །ཞེས་བྱ་བ་གསུངས་ཏེ། རྡོ་རྗེའི་སྐྱིལ་ཀྲུང་བཅས་ལ་མཉམ་པར་གཞག་པའི་ཚུལ་གྱི་སྤྱོད་ལམ་གྱིས་གཞུག་པར་བྱའོ་ཞེས་བྱ་བའི་ཐ་ཚིག་གོ། །ཕྱག་གཉིས་རྡོ་རྗེ་འཆིང་བར་བཅིངས། །ཞེས་བྱ་བ་ནི་རྣམ་པར་སྣང་མཛད་ལ་སོགས་པ་ནས་བསྐལ་པ་བཟང་
པོའི་བར་འདི་རྣམས་ནི་ཕྱག་གཉིས་རྡོ་རྗེ་བསྡམས་པས་རང་གི་མཚན་མ་ནས་འབྲས་ཀྱི་ཚད་ཙམ་རང་གི་ཐུགས་ཀར་བཞག་ནས་རྡོ་རྗེ་བསྡམས་པ་བཀན་ཏེ་ཕྲེང་བའི་ཚུལ་དུ་བཞག་ནས་བཞུགས་སོ་ཞེས་བྱ་བའི་ཐ་ཚིག་གོ། །དེ་ནས་ཞེས་བྱ་བ་ལ་སོགས་པ་ལ། དེ་ལྟར་དཀྱིལ་འཁོར་
བྲིས་ནས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་ཚུལ་དུ་བདག་ཉིད་འཇུག་པ་ལ་སོགས་པའི་ཆོ་ག་རྣམས་རྗེས་སུ་སྤྱད་དེ། བདག་ལ་བྱིན་གྱིས་བརླབ་ལ་སོགས། །ཇི་ལྟ་བར་ནི་བཀའ་ནོད་དོ། །དེ་ལྟར་བགྱིས་ནས་བདག་མི་བརྗོད། །དེ་ནས་རྡོ་རྗེ་བསྒྲུབ་བགྱི་བ། །རྡོ་རྗེ་སློབ་
དཔོན་སེམས་དཔའ་ཡི། །རྡོ་རྗེ་ལྕགས་ཀྱུ་བཅིངས་ནས་ནི། །སེ་གོལ་མང་པོ་གདབ་བགྱིས་ལ། །སངས་རྒྱས་ཐམས་ཅད་བསྡུ་བར་བགྱི། །དེ་ཚེ་སངས་རྒྱས་ཐམས་ཅད་ནི། །རྡོ་རྗེ་སེམས་དཔའ་ལ་སོགས་བཅས། །དཀྱིལ་འཁོར་ཐམས་ཅད་གང་བ་རྣམས། །དཀྱིལ་འཁོར་