ཅེས་བྱ་བ་ཞེ་ན། རྡོ་རྗེ་དངོས་གྲུབ་ཅེས་ཀྱང་གྲགས་ཤིང་བྱ་བ་གསུངས་ཏེ། གྲགས་པ་ནི་བཤད་པའོ། །དཀྱིལ་འཁོར་ཆེན་པོའི་ཚུལ་དུ་ཞེས་བྱ་བ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་དབྱིངས་སུ་མཁས་པས་སྲད་བུ་བྲི་བར་བྱའོ། །ཐོག་མར་སངས་རྒྱས་ཐུགས་བཞག་སྟེ། །ཕྱག་རྒྱ་བཞི་ནི་བྲི་བར་བྱ། །
ཞེས་བྱ་བ་ནི་དང་པོར་བཅོམ་ལྡན་འདས་རྣམ་པར་སྣང་མཛད་སྔར་བཤད་པའི་མཚན་ཉིད་ཅན་དབུས་སུ་བཞག་ལ། མི་བསྐྱོད་པའི་གནས་སུ་སཏྭ་བཛྲི་ཞེས་ཟློས་ཤིང་རྡོ་རྗེ་སེམས་མ་རིན་ཆེན་འབྱུང་ལྡན་གྱི་གནས་སུ་རཏྣ་བཛྲི་ཞེས་བྱ་བས་རིན་ཆེན་སེམས་མ། འོད་དཔག་ཏུ་མེད་པའི་གནས་སུ་ནི་དྷརྨྨ་བཛྲི་ཞེས་བྱ་བས་རྡོ་རྗེ་
ཆོས་མ། དོན་ཡོད་པར་གྲུབ་པའི་གནས་སུ་ཀརྨྨ་བཛྲི་ཞེས་བྱ་བས་རྡོ་རྗེ་ལས་མར་བཤད་པའི་མཚན་ཉིད་ཅན་ལེགས་པར་བྲི་བར་བྱའོ། །འདི་ཉིད་བསྟན་པ་ནི། ཕྱག་རྒྱ་བཞི་ནི་བྲི་བར་བྱ། །ཞེས་བྱ་བ་བསྟན་པ་ཡིན་ནོ། །ཟླ་བའི་དཀྱིལ་འཁོར་དབུས་སུ་ནི། །རྡོ་རྗེ་ཕྱག་རྒྱ་ལ་སོགས་བྲི། །ཞེས་བྱ་བ་ཡིན་ནོ། །དེ་ནས་ཞེས་བྱ་བའི་
སྒྲ་ནི་དེ་མ་ཐག་པའོ། །གང་གི་ཞེ་ན་སློབ་དཔོན་རང་ཉིད་དེ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་འཇུག་པའི་ཚུལ་གྱིས་སེམས་མ་རྡོ་རྗེ་མའི་ཕྱག་རྒྱ་བཅིངས་ལ་ཇི་ལྟ་བ་བཞིན་དུ་འཇུག་པར་བྱའོ། །དེ་ནས་ཆོ་ག་ཐམས་ཅད་རྗེས་སུ་སྤྱད་ལ། བདག་ལ་བྱིན་གྱིས་བརླབ་ལ་སོགས། །ཇི་ལྟ་བར་ནི་བཀའ་ནོད་དོ། །དེ་ལྟར་བགྱིད་ནས་བདག་མི་
བརྗོད། །དེ་ནས་རྡོ་རྗེ་བསྒྲུབ་བགྱི་བ། །རྡོ་རྗེ་སློབ་དཔོན་སེམས་དཔའ་ཡིས། །རྡོ་རྗེ་ལྕགས་ཀྱུ་བཅངས་ནས་ནི། །སེ་གོལ་མང་པོ་བརྡབས་བགྱིས་ལ། །སངས་རྒྱས་ཐམས་ཅད་བསྡུ་བར་བགྱི། །དེའི་ཚེ་སངས་རྒྱས་ཐམས་ཅད་ནི། །རྡོ་རྗེ་སེམས་དཔའ་ལ་སོགས་བཅས། །དཀྱིལ་འཁོར་ཐམས་ཅད་གང་བ་རྣམས། །དཀྱིལ་འཁོར་རྣམས་
སུ་འདུས་པར་གྱུར། །དེ་ནས་རྡོ་རྗེ་སེམས་དཔའ་ཡི། །ཕྱག་རྒྱ་ཆེན་པོ་སྒོམ་བྱེད་ཅིང་། །མིང་བརྒྱ་རྩ་བརྒྱད་དམ་པ་ནི། །ལན་ཅིག་རབ་ཏུ་བརྗོད་པར་བགྱིའོ། །ཞེས་བྱ་བའོ། །རྡོ་རྗེ་དངོས་གྲུབ་ཀྱི་ཕྱག་རྒྱ་བཞི་པའི་དཀྱིལ་འཁོར་འདིར། དགུག་པ་ལ་སོགས་པའི་ཆོ་ག་རྒྱས་པ་བྱས་ནས། དེ་བཞིན་དུ་བཙུད་དེ་ཞེས་བྱ་བ་ནི་ཕྱག་བཞི་
བྱེད་དུ་བཅུག་ལ་སེམས་མ་རྡོ་རྗེ་མ་ཇི་ལྟ་བ་བཞིན་དུ་འཆིང་དུ་བཅུག་སྟེ་དེ་ནས་གཞུག་པར་བྱའོ། །ཞུགས་ནས་འདི་སྐད་སྨྲའོ། །ཁྱོད་ཀྱིས་གསང་བའི་ལེའུ་འདི་སུ་ལའང་མ་བསྟན་ཅིག་ཅེས་བྱ་བ་ནི་གསང་བ་ནི་སྔགས་ཏེ། དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་དམ་ཚིག་གི་དངོས་གྲུབ་བསྡུས་