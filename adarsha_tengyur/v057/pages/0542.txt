བསྡུ་བ་ཡང་བྱས་ལ་ཟླ་བ་གཅིག་བསྒོམས་ཏེ། དེའི་མཚན་ཐོག་ཐག་བསྒོམས་ན་འགྲུབ་པར་འགྱུར་རོ། །དེ་ནས་རང་གི་མིག་ལས་བྱུང་བའི་རྡོ་རྗེ་དེ་བསྒྲུབ་པར་བྱ་བའི་ལུས་ལ་རྡོ་རྗེ་ཧཱུཾ་མཛད་ཞུགས་པར་བསྒོམས་ན་ཐལ་བར་བྱས་པར་འགྱུར་རོ། །ཡིད་ཀྱིས་ནི་ཡིད་ཀྱི་ཆོས་ཀྱི་བདག་གམ་ཕ་རོལ་པོ་
རྣམས་ཀྱི་ལུས་ལ་གོ་ཆ་བསྐོན་པར་བྱའོ། །ཇི་ལྟར་བསྐོན་ཞེ་ན། ཆོ་ག་ཆེན་པོའི་སྦྱོར་བས་ནི། །ཞེས་བྱ་བ་སྨོས་ཏེ། རང་ངམ་གཞན་ལ་གོ་ཆ་བསྐོན་ནས། ཨོཾ་མ་ནོ་དྲྀ་ཌྷོ་མེ་ཞེས་བྱ་བ་ལ་སོགས་པ་རྡོ་རྗེ་ཧཱུཾ་མཛད་ཀྱི་རྣལ་འབྱོར་བྱས་ནས། བདག་གམ་གཞན་ལ་རྡོ་རྗེ་གོ་ཆའི་ཕྱག་རྒྱ་བསྐྱེད་པ་ནི། 
སེམས་ཀྱི་ཆོས་ཡིན་ནོ་ཞེས་བྱ་བའི་དོན་ཏོ། །སྦྱོར་བ་འདི་ཡང་སྔ་མ་བཞིན་དུ་བྱའོ། །དེ་ནས་སེམས་ཅན་ཐམས་ཅད་རྒྱས་གདབ་པའི་ཕྱག་རྒྱའི་ཡེ་ཤེས་བསླབ་པར་བྱའོ་ཞེས་བྱ་བ་ནི། སེམས་ཅན་ཐམས་ཅད་རྒྱས་གདབ་པ་སྟེ། རྡོ་རྗེ་ཧཱུཾ་མཛད་དུ་གྱུར་པའི་ཡེ་ཤེས་ནི། གཟུགས་བརྙན་བྱས་ལ་དེ་
དང་བསྒྲུབ་པར་བྱ་བ་དེ་ལྷན་ཅིག་ཏུ་གྱུར་པར་མོས་པ་ནི་ཕྱག་རྒྱ་སྟེ། དེས་ངེས་པའི་ཡེ་ཤེས་དེ་བསླབ་པ་ནི་བསྟན་པའོ། །རྡོ་རྗེ་ཁྲོ་བོ་མཉམ་བཞག་ནས། །ཞེས་བྱ་བ་ནི། བདག་ཉིད་རྡོ་རྗེ་ཧཱུཾ་མཛད་དུ་བསྒོམས་ལ། བཅོམ་ལྡན་འདས་རྡོ་རྗེ་ཧཱུཾ་མཛད་དེ་རང་གི་ལུས་ལ་དགུག་པ་དང་། གཞུག་པ་དང་། 
བཅིང་བ་དང་། དབང་དུ་བྱས་ནས། དེ་དང་ལྷན་ཅིག་ཏུ་གྱུར་པར་མོས་པ་ནི་རྡོ་རྗེ་ཁྲོ་བོ་མཉམ་པར་གཞག་པའོ། །གང་དང་གང་ལ་ཀུན་དུ་ཞུགས་པ་ནི་རང་གི་ལྷའི་གཟུགས་བརྙན་གྱི་སེམས་ཅན་གང་དང་གང་ལ་བསྐྱེད་པས་འགྲུབ་པར་འགྱུར་ཏེ་སྔ་མ་བཞིན་ནོ། །རྡོ་རྗེ་ཧཱུཾ་ཞེས་བཟླས་པ་ཡིས། །ཞེས་བྱ་
བ་ནི། ཨོཾ་སུཾ་བྷ་ནི་སུཾ་བྷ་ཧཱུཾ་ཞེས་བྱ་བ་ལ་སོགས་པའི་ཡི་གེ་ཧཱུཾ་བཞིས་བཟླས་པ་དང་ལྡན་པ་ནི་ཕྱག་རྒྱར་འགྱུར་ཏེ། རྡོ་རྗེ་ཧཱུཾ་མཛད་ཀྱི་གཟུགས་བརྙན་གྱིས་རྡོ་རྗེ་ཧཱུཾ་མཛད་དུ་བྱེད་པར་འགྱུར་རོ་ཞེས་བྱ་བའི་དོན་ཏོ། །དེ་སྐད་དུ་ཡང་། རྡོ་རྗེ་སྦྱོར་བ་འདི་དང་ནི། །རྡོ་རྗེ་རྣལ་འབྱོར་ཕྱག་རྒྱ་ཡིས། །སེམས་
ཅན་གང་ལ་ཡོངས་སུ་ཆགས། །དེ་ཡི་ཉོན་མོངས་རྣམ་པར་ཉམས། །ཞེས་གསུངས་པ་ཡིན་ནོ། །སྒྲ་ཆེན་དུང་ནི་བརྗོད་བྱ་བ། །ཊཀྐི་ཧཱུཾ་ཕཊ་ཁྲོས་ནས་སུ། །ཞེས་བྱ་བ་ནི། ཡང་དག་པར་བརྗོད་པར་བྱ་བས་ན་བརྗོད་པར་བྱ་བ་སྟེ། གསལ་བར་བརྗོད་ཅེས་བྱ་བའི་དོན་ཏོ། །དེ་ཇི་ལྟར་བརྗོད་ཅེ་ན།