ལོ་ལྟར་ཟླུམ་པོ་ཡིན་ཏེ། འདིར་ཟླུམ་པོ་ཁོ་ན་ཡིན་ནོ་ཞེས་བསྟན་པར་ནུས་པ་ནི་མ་ཡིན་ཏེ། དཀྱིལ་འཁོར་འཁོར་ལོ་ཡིན་པར་བཤད། །ཅེས་བྱ་བ་ལ་སོགས་པ་ལ། སྤྱིར་དཀྱིལ་འཁོར་འཁོར་ལོ་ཡིན་པར་བཤད་པས་ངེས་པ་མེད་ལ། རྡོ་རྗེ་ཐིག་གིས་ཡོངས་
བསྐོར་བས། །ཞེས་བྱ་བ་གསུངས་པ་འདིས་ཀྱང་། འདི་ཐ་དད་པར་གྱུར་པ་ཡིན་པར་ཤེས་པར་བྱའོ། །དེ་ཡང་། གྲུ་བཞིར་བགྱི་ཞིང་སྒོ་བཞི་དང་། །རྟ་བབས་བཞིས་ནི་མཛེས་བགྱིས་ལ། །རྡོ་རྗེ་ཐིག་གིས་ཡོངས་བསྐོར་བར། །རྡོ་རྗེ་ཕོ་བྲང་ཆེན་པོ་བྲི། །ཞེས་གསུངས་སོ། །
ཡང་ཐིག་གི་ཆོ་ག་གསལ་བར་བྱས་ཏེ། དེ་ལ་དང་པོར་རས་བལ་རིན་ལ་མི་བརྩེགས་པར་ཉོས་ལ། བུ་མོ་གཙང་མས་བཀལ་བའི་སྲད་བུ། ཚོན་རྩི་དྲི་ཞིམ་པོ། སྔོན་པོ་དང་། སེར་པོ་དང་། དམར་པོ་དང་། ལྗང་གུ་དང་། དཀར་པོས་སོ་སོར་ཁ་བསྒྱུར་ལ་གོ་རིམས་འདི་ཉིད་ཀྱིས་
བཞག་པ་ལ། ཧཱུཾ་ཏྲཱཾ་ཧྲཱིཿཨཿཨཱ་ཞེས་བྱ་བའི་རང་གི་ས་བོན་གྱིས་མི་བསྐྱོད་པ་ལ་སོགས་པ་སྲད་བུ་ལ་བཀོད་དེ། དཱིཔྟ་དྲྀཥྚི་ཨཾ་ཀུ་ཤ་ཛཿཞེས་བྱ་བ། མིག་གཉིས་སུ་བཀོད་ལ། རབ་ཏུ་གཡོ་ཞིང་འབར་བའི་མིག །མིག་གི་རྫི་མ་འདྲེན་པ་ནི། །ཞེས་བྱ་བ་འབར་བའི་ལྟ་བ་དང་། 
བཅོམ་ལྡན་འདས་དཀྱིལ་འཁོར་ཆེན་པོའི་ཐིག་གདབ་པར་བྱ་བའི་ཕྱིར་རྡོ་རྗེའི་ཐིག་བདག་ལ་སྩོལ་ཅིག ཅེས་བརྗོད་པས་མི་བསྐྱོད་པ་ལ་སོགས་པ་ཡང་དག་པར་བསྐུལ་བར་བྱའོ། །དེ་ནས་མི་བསྐྱོད་པ་ལ་སོགས་པ་རང་རང་གི་ས་བོན་གྱི་འོད་ཀྱིས་སྲད་བུ་བཏང་བ་འབར་བའི་ལྟ་བས་
བཀུག་ལ། རང་གི་ལག་ན་གནས་པའི་སྲད་བུ་བཀང་ནས། ཨ་ནྱོ་ནྱཱ་ནུ་ག་ཏ་སརྦ་དྷརྨྨཱ་སྤ་ར་སྤ་ར་ཨ་ནུ་པྲ་བིཥྚ་སརྦ་དྷརྨྨ། ཨ་ཏྱན་ཏ་ཨ་ནུ་པྲ་བིཥྚ་སརྦ་དྷརྨྨ། ཨོཾ་བཛྲ་སཏྭ་ཧཱུཾ་ཞེས་ཟློས་ཤིང་བསྒྲལ་བར་བྱའོ། །མ་དང་ཊ་གཉིས་ཀྱིས་མིག་གཡས་པ་དང་། གཡོན་པར་ཟླ་བ་དང་
ཉི་མ་བསྐྱེད་ལ། བཛྲ་དྲྀཥྚི་མ་ཊ་ཞེས་བྱ་བས་བརྟན་པར་བྱས་ནས། ཐིག་དེ་གསེར་ལ་སོགས་པའི་སྣོད་དྲིས་བྱུགས་པར་བཞག་ལ། དྲི་དང་མེ་ཏོག་དང་སྤོས་ཀྱིས་ལེགས་པར་མཆོད་ནས་རྡོ་རྗེ་བསྡམས་པས་བཟང་ལ། ཨོཾ་བཛྲ་ས་མ་ཡ་པྲ་སཱུ་ཏྲཾ་མ་ཏི་ཀྲ་མ་ཧཱུཾ་ཞེས་ལན་བརྒྱ་རྩ་བརྒྱད་