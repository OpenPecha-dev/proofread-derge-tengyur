རྡོ་རྗེ་སེམས་དཔའ་འབའ་ཞིག་བསྒྲུབས་ཤིང་བསྒོམས་ན། སངས་རྒྱས་ཉིད་བདེ་ཞིང་དཀའ་བ་སྤྱོད་པ་མེད་པར་ཚེ་འདི་ཉིད་ཀྱིས་བདེ་བ་མི་ཟད་ཅིང་མེད་པར་མི་འགྱུར་རོ། །དེ་ཡང་སྒྲུབ་པ་པོས་རྡོ་རྗེ་སེམས་དཔའ་བདེ་བས་བསྒྲུབས་པས་ན་སྒྲུབ་པ་པོའི་ཚེ་འདི་ཉིད་ལ་བྲི་བ་མེད་པས་མི་ཟད་པ་
དང་། རྒྱུན་ཆད་པའི་འཇིགས་པ་མེད་པས་མེད་ཅིང་གོད་པར་མི་འགྱུར་བའི་ཟག་པ་མེད་པའི་བདེ་བ་འགྲུབ་པར་འགྱུར་རོ། །ཡང་ཅིའི་ཕྱིར་སྒྲུབ་པ་པོས་དགའ་བ་དང་བདེ་བ་བསྒྲུབས་པས་ན། ཇི་སྐད་དུ་བཤད་པའི་རྡོ་རྗེ་སེམས་དཔའི་བདེ་བ་སྒྲུབ་པ་པོ་ལ་འགྲུབ་པར་འགྱུར་ཞེ་ན། 
རྡོ་རྗེ་ཆོས་ཀྱི་སྦྱོར་བ་ནི། །ཞེས་བྱ་བ་གསུངས་ཏེ། གང་གི་ཕྱིར་ཇི་སྐད་དུ་བཤད་པའི་རང་བཞིན་གྱིས་རྣམ་པར་དག་པའི་བསྒོམ་པའི་མཚན་ཉིད་ཅན་གྱི་རྡོ་རྗེ་ཆོས་ཀྱི་སྦྱོར་བ་འདིས། འདོད་པ་ཀུན་གྱི་བདེ་བའི་བདེ་བས་སངས་རྒྱས་ཉིད་ཐོབ་པར་འགྱུར་རོ་ཞེས་བྱ་བའི་ཐ་ཚིག་གོ། །དེ་
ལ་འདོད་པ་ཡང་ཡིན་ལ་ཀུན་ཀྱང་ཡིན་པས་འདོད་པ་ཀུན་ཏེ། མཆོད་པ་ཆེན་པོ་དང་། དབང་བསྐུར་བའི་མཆོད་པ་དང་། ཆོས་ཀྱི་མཆོད་པ་དང་། ལས་ཀྱི་མཆོད་པ་དང་། རྣལ་འབྱོར་དང་རྗེས་སུ་མཐུན་པའི་རོ་ལ་སོགས་པ་སྟེ། དེ་རྣམས་ལས་སྐྱེས་པའི་བདེ་བ་རྣམས་ནི་
འདོད་པ་ཀུན་གྱི་བདེ་བའོ། །འདོད་པ་ཀུན་གྱི་བདེ་བ་དེ་དང་། རྡོ་རྗེ་ཆོས་ཀྱི་སྦྱོར་བ་དང་བཅས་པས་འགྲུབ་པར་འགྱུར་གྱི། དངོས་པོ་ལ་མངོན་པར་ཞེན་པའི་བདེ་བས་སྒྲུབ་པ་པོས་སངས་རྒྱས་ཐོབ་ཅིང་བཅོམ་ལྡན་འདས་ཀྱིས་རྗེས་སུ་གཟུང་བ་ནི་མ་ཡིན་ནོ་ཞེས་བྱ་བར་ཤེས་པར་བྱའོ། །
དེ་བཞིན་གཤེགས་པ་ཐམས་ཅད་ཀྱི་དེ་ཁོ་ན་ཉིད་བསྡུས་པ་བཤད་ཟིན་ཏོ། །དེ་བཞིན་གཤེགས་པ་ཐམས་ཅད་ཀྱི་ཐེག་པ་ཆེན་པོ་མངོན་པར་རྟོགས་པ་སྟོན་པར་བྱེད་པའི་སྒྲའི་ཚོགས་དང་པོ་སྦྱོར་བ་ལ་སོགས་པ་སྟོན་པར་བྱེད་པ་ནི་བརྟགས་པ་ལས་བྱུང་བ་ཡིན་པའི་ཕྱིར་རྟོགས་པ་ཞེས་
བྱའོ། །དེ་ཡང་རྟོག་པ་གཞན་ལས་ཤིན་ཏུ་མཆོག་ཏུ་གྱུར་པ་ཡིན་པས་རྒྱལ་པོའོ། །རྫོགས་པ་ནི་རྩ་བའི་རྒྱུད་ཀྱི་རང་བཞིན་གྱིས་མཐར་ཐུག་པའོ། །རྡོ་རྗེ་དབྱིངས་ཀྱི་དུམ་བུ་འདི་ཐམས་ཅད་བརྗོད་པར་བྱ་སྟེ། དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་རྡོ་