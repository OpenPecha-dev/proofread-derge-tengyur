པ་ནས་རྡོ་རྗེ་འབེབས་པའི་བར་རོ། །དེ་རྣམས་ཀྱི་ཕྱག་རྒྱ་ནི་དཀྱིལ་འཁོར་བཞི་ལས་གསུངས་པའི་ཕྱག་རྒྱ་ཆེན་པོའོ། །དེ་རྣམས་ཀྱི་དམ་ཚིག་ནི་གཞུང་ལུགས་སུ་གཞག་པ་འདའ་བར་མི་བྱ་བའི་དོན་ཏོ། །སྨྲོས་ཤིག་ཅེས་བྱ་བ་ནི་བརྗོད་པར་བྱའོ། །བདག་ཉིད་ཆེན་པོ་གང་གང་གི། །ཞེས་བྱ་བ་ནི་རྣམ་པར་
སྣང་མཛད་ལ་སོགས་པ་གང་དང་གང་གིའོ། །ཕྱག་རྒྱ་གང་དང་གང་བཅིངས་པ། །ཞེས་བྱ་བ་ནི་ཇི་སྐད་དུ་བཤད་པའི་དཀྱིལ་འཁོར་བཞི་ལས་གསུངས་པའི་ཕྱག་རྒྱ་ཆེན་པོ་གང་དང་གང་བཅིངས་པ་དེ། དེའི་བཟླས་པ་བཛྲ་དྷཱ་ཏུ་ཞེས་བྱ་བ་ནས་བཛྲ་ཨཱ་བེ་ཤ་ཞེས་བྱ་བའི་སྙིང་པོ་ཟློས་ཤིང་། དོན་གྱིས་
ནི་ཞེས་བྱ་བ་བཤད་མ་ཐག་པའི་བཛྲ་དྷཱ་ཏུ་ཞེས་བྱ་བ་ལ་སོགས་པ་སྒྲའི་དོན་ནི་སྙིང་པོའི་དོན་ཏེ། སྙིང་པོའི་དོན་དེས་སྙིང་པོའི་དོན་ལ་ལྷག་པར་མོས་པས་བཛྲ་དྷཱ་ཏུ་ཞེས་བྱ་བ་ལ་སོགས་པའི་སྙིང་པོ་ཟློས་ཤིང་ཕྱག་རྒྱ་བཅིང་བར་བྱའོ་ཞེས་བྱ་བའི་ཐ་ཚིག་གོ། །རྣམ་པར་སྣང་མཛད་ལ་སོགས་པ་བསྒྲུབ་
པར་བྱ་བ་དེ་དག་ཀྱང་རང་གི་བདག་ཉིད་ཡིན་པར་བསྒོམ་གྱི་མདུན་དུ་ནི་མ་ཡིན་ནོ་ཞེས་བསྟན་པར་བྱ་བའི་ཕྱིར། དེར་ནི་བདག་ཉིད་བསྒོམ་པར་བྱ། །ཞེས་བྱ་བ་གསུངས་སོ། །དེ་ལྟར་བྱས་པས་ཅིར་འགྱུར་ཞེ་ན། ཡེ་ཤེས་འདི་ཡི་ཚུལ་གྱིས་ནི། །ཞེས་བྱ་བ་གསུངས་ཏེ། བཟླས་པའི་དོན་སྒོམ་པའི་
ངེས་པའི་ཚུལ་འདིས་དངོས་གྲུབ་འགྲུབ་ཅིང་རྫོགས་པར་འགྱུར་རོ། །གང་གི་ཞེ་ན། བདག་ཉིད་ཆེན་པོ་ཐམས་ཅད་ཀྱི་སྟེ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིའོ། །ཕྱག་རྒྱ་ཐམས་ཅད་ནི་དཀྱིལ་འཁོར་ཆེན་པོ་དང་། གཟུངས་དང་། ཆོས་དང་། ལས་ཀྱི་དཀྱིལ་འཁོར་ལས་
གསུངས་པའི་ཕྱག་རྒྱ་ཆེན་པོ་རྣམས་སོ། །དེ་ནས་ཕྱག་རྒྱ་ཐམས་ཅད་ཀྱི་གསང་བ་བརྗོད་པར་བྱའོ་ཞེས་བྱ་བ་ནི་ཕྱག་རྒྱ་ཡང་ཡིན་ལ་ཐམས་ཅད་ཀྱང་ཡིན་པས་ན་རིགས་ཐམས་ཅད་ཀྱི་དམ་ཚིག་གི་ཕྱག་རྒྱའོ། །དེའི་གསང་བ་ནི་ཆོས་ཀྱི་དབྱིངས་ལས་བྱུང་བའི་ངོ་བོ་སྟེ་དེ་བརྗོད་པར་བྱའོ། །རང་གི་
དབང་པོ་བཤིག་ནས་གཟུང་། །ཞེས་བྱ་བ་ནི་ཆོས་བདག་མེད་པར་བསྒོམས་པས་ཆོས་ཐམས་ཅད་བསྡུས་པ་བཤིག་ཅིང་གསལ་ལ་རང་གི་དབང་པོ་སྟེ་རང་གི་ལྷའི་སྐུ་དེ་གཟུང་བར་བྱ་སྟེ། བ་དག་ནི་རྣམ་པར་སྣང་མཛད་དོ། །ཞེས་བྱ་བ་ནས། བདག་ནི་རྡོ་རྗེ་འབེབས་པའོ། །ཞེས་བྱ་བའི་བར་གྱི་རང་གི་