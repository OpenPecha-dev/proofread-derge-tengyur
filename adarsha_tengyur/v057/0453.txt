ནམས་ཆུང་བའོ། །ཞེས་བྱ་བ་ལ་སོགས་པས་བདག་ཉིད་ལ་བརྙས་པར་མི་བྱའོ། །ཇི་ལྟར་འདོད་པར་ཞེས་བྱ་བ་ནི་དུས་ཇི་ཙམ་བསྒོམ་པར་ནུས་པར་གྱུར་པའི་དུས་དེ་སྲིད་དུ་བྱེད་པའོ། །བདེ་བླག་ཏུ་ཞེས་བྱ་བ་ནི་བྱ་བའི་རྒྱུད་ལས་གསུངས་པའི་བསྡམས་པའི་སྡུག་བསྔལ་
ཡོངས་སུ་སྤངས་ལ། རྣལ་འབྱོར་དང་རྗེས་སུ་མཐུན་པའི་བཟའ་བ་དང་བཏུང་བ་ལ་སོགས་པ་བསྟེན་པས་སོ། །དེ་ཡང་། དཀའ་ཐུབ་དཀའ་སྤྱད་མི་བཟད་པས། །ལུས་སྐམས་འགྱུར་ཞིང་སྡུག་བསྔལ་ལ། །སྡུག་བསྔལ་གྱིས་ནི་སེམས་གཡེང་བ། །རྣལ་འབྱོར་ལ་ནི་སྦྱོར་མི་འགྱུར། །
ཞེས་བྱ་བ་ལ་སོགས་པ་གསུངས་པ་ཡིན་ནོ། །དོན་ཐམས་ཅད་བྱེད་ཅིང་ཞེས་བྱ་བ་ནི་སྒྲུབ་པའི་ཡན་ལག་ཐམས་ཅད་ནི་དོན་དམ་ཐམས་ཅད་དེ། དེ་རྣམས་རྒྱུན་མི་འཆད་པར་ཉམས་སུ་ལེན་པའོ། །དེ་ཡང་གང་གི་ཕྱིར་བཅོམ་ལྡན་འདས་ཀྱིས་གང་ཞིག་ཇི་སྐད་དུ་གསུངས་པའི་ཆོ་ག་མི་བྱེད་
པ་དེ་ནི་དངོས་གྲུབ་ཐོབ་པར་མི་འགྱུར་རོ་ཞེས་གསུངས་པ་ཡིན་ནོ། །ཐམས་ཅད་རྗེས་སུ་དགའ་བ་དང་། །ཞེས་བྱ་བ་ནི་ཐམས་ཅད་ཀྱང་ཡིན་ལ་རྗེས་སུ་དགའ་བ་ཡང་ཡིན་པས་ན་ཐམས་ཅད་རྗེས་སུ་དགའ་བ་སྟེ། དཀྱིལ་འཁོར་ཐམས་ཅད་སྒྲུབ་པར་བྱེད་པའི་གསུངས་པའི་ཕྱག་རྒྱ་
བསྒོམ་པའམ། རྡོ་རྗེ་སེམས་དཔའ་ལ་སོགས་པ་ཐམས་ཅད་བསྒོམ་པ་ནི། ཐམས་ཅད་དུ་དགའ་བའོ། །རེ་བ་ཐམས་ཅད་དེ་སྒེག་པ་ལ་སོགས་པའོ། །ཐམས་ཅད་རྗེས་སུ་དགའ་བའི་རོ་དང་། ཟས་དང་། སྤྱོད་ལམ་ཐམས་ཅད་ལས་བདེ་བ་གང་ཞིག་སྐྱེས་པ་དེ་ནི་ཐམས་ཅད་རྗེས་
སུ་དགའ་བ་དང་། རོ་དང་། ཟས་དང་། སྤྱོད་ལམ་ཐམས་ཅད་ཀྱི་བདེ་བའོ། །དེ་རྣམས་ཉམས་སུ་མྱོང་བ་ནི་ཉམས་སུ་ཚོར་བའོ། །ལོ་གཅིག་གིས་ནི་མཆོག་གྲུབ་བོ། །ཞེས་བྱ་བ་ནི་སངས་རྒྱས་དང་བྱང་ཆུབ་སེམས་དཔའི་གནས་རྫོགས་པར་འགྱུར་རོ་ཞེས་བཅོམ་ལྡན་འདས་ཀྱིས་
གསུངས་སོ། །ཕྱག་རྒྱ་བཞི་པའི་དཀྱིལ་འཁོར་གྱི་འགྲེལ་པ་རྫོགས་སོ།།      །།དེ་ནས་བཅོམ་ལྡན་འདས་ཞེས་བྱ་བ་ལ་སོགས་པས་ནི། སེམས་ཅན་མདོར་བསྡུས་པ་ལ་དགའ་བ་རྣམས་རྗེས་སུ་གཟུང་བར་བྱ་བའི་ཕྱིར། རྡོ་རྗེ་དབྱིངས་ཀྱི་དུམ་བུ་ལས་གསུངས་པའི་དངོས་གྲུབ་