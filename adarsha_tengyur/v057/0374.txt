ཚུན་སྤྲད་ལ་སོར་མོ་ཐམས་ཅད་བརྐྱང་བ་ནི། རྡོ་རྗེ་ཀུན་ཞེས་བྱ་བ་དང་། རྡོ་རྗེ་ལས་མའིའོ། །དེ་ལྟར་རྡོ་རྗེ་དབྱིངས་ཀྱི་དབང་ཕྱུག་མ་ལས་བྱུང་བའི་ཕྱག་རྒྱ་རྣམས་བསྟན་ནས། ད་ནི་མཛུབ་མོ་རྡོ་རྗེ་ཞེས་བྱ་བ་ལ་སོགས་པས་རྡོ་རྗེ་ཐལ་མོ་ལས་བྱུང་བའི་ཕྱག་རྒྱ་རྣམས་སྟོན་ཏེ། རྡོ་རྗེ་
ཐལ་མོའི་མཛུབ་མོ་གཉིས་ཕན་ཚུན་སྦྱར་ཏེ་རྩེ་མོར་བྱས་པ་འདི་ནི་མཛུབ་མོ་རྡོ་རྗེ་སྟེ་ཀུན་དུ་བཟང་མོའི་ཕྱག་རྒྱའོ། །མཛུབ་མོ་གཉིས་ཞེས་བྱ་བ་རྡོ་རྗེ་ཐལ་མོའི་མཛུབ་མོ་གཉིས་ལྕགས་ཀྱུ་གཉིས་སུ་བྱས་པ་འདི་ནི་དེ་བཞིན་གཤེགས་པ་ལྕགས་ཀྱུ་མའིའོ། །དེ་ཉིད་མཐེ་བོ་གཉིས་
ཀྱིས་སྦས། །ཞེས་བྱ་བ་ནི་བཤད་མ་ཐག་པའི་དེ་བཞིན་གཤེགས་པའི་ལྕགས་ཀྱུའི་མཐེ་བོང་གཉིས་བསྒྲེང་བས་མཛུབ་མོ་གཉིས་ཀྱི་ལྕགས་ཀྱུའི་ཚིགས་གསུམ་པའི་སོར་མོ་ལ་བཀབ་པ་ནི་དགའ་བ་ལ་ཆགས་མའིའོ། །ལེགས་པ་སྦྱིན་དང་ཞེས་བྱ་བ་ནི་རྡོ་རྗེ་ཐལ་མོའི་མཛུབ་མོ་
དང་མཐེ་བོས་སེ་གོལ་བརྡབས་པ་ནི་ལེགས་ལྡན་མའིའོ། །མཛུབ་མོ་རིན་ཆེན་ཞེས་བྱ་བ་ནི། རྡོ་རྗེ་ཐལ་མོའི་མཛུབ་མོ་གཉིས་རྒྱབ་བཀུག་ནས་རིན་པོ་ཆེ་འདྲ་བར་བྱས་པ་ནི་རིན་པོ་ཆེའི་གཙོ་མོའིའོ། །མཛུབ་མོ་རིན་ཆེན་ཅན་འོད་འབར། །ཞེས་བྱ་བ་ནི་
ཕྱག་རྒྱ་དེ་ཉིད་ལས་མཛུབ་མོ་རིན་ཆེན་ཅན་ཞེས་བྱ་བ་ནི་རྡོ་རྗེ་ཐལ་མོའི་མཛུབ་མོ་རིན་པོ་ཆེ་ལྟ་བུར་བྱས་ལ་སོར་མོ་གཞན་ཐམས་ཅད་བརྐྱང་སྟེ། འོད་ཟེར་འབར་བ་ལྟ་བུར་བྱ་བ་འདི་ནི་རིན་པོ་ཆེའི་སྒྲོན་མའིའོ། །སྲིན་ལག་གཤིབས་ལ་མཐེའུ་རིན་ཆེན། །ཞེས་བྱ་བ་ནི་རྡོ་རྗེ་
ཐལ་མོ་ལས་སྲིན་ལག་གཉིས་གཤིབས་ཤིང་སྦྱར་ལ། མཐེའུ་ཆུང་གཉིས་རྒྱབ་བསྐུམ་སྟེ་རིན་པོ་ཆེ་ལྟར་བྱས་པ་འདི་ནི་རྒྱལ་མཚན་གྱི་རྩེ་མོའི་དཔུང་རྒྱན་མའིའོ། །དེ་ཉིད་ཡོངས་སུ་བསྐོར་བའོ། །ཞེས་བྱ་བ་ནི་རྒྱལ་མཚན་རྩེ་མོའི་དཔུང་རྒྱན་མའི་ཕྱག་རྒྱ་དེ་ཉིད་བཞད་པའི་
ཚུལ་གྱིས་ཡོངས་སུ་བསྐོར་བ་ནི་བཞད་མ་དང་ལྡན་མའིའོ། །ཀུན་གྱི་རྩེ་མོ་རབ་ཏུ་འགྱེད། །ཅེས་བྱ་བ་ནི་རྡོ་རྗེ་ཐལ་མོ་ལས་སོར་མོ་ཐམས་ཅད་བརྐྱང་སྟེ་པདྨ་ཅུང་ཟད་ཁ་འབྱེད་པ་ལྟ་བུར་གཞག་པ་འདི་ནི་རྡོ་རྗེ་པདྨའིའོ། །མཐེ་བོང་མཐེའུ་ཆུང་བར་དུ་གཞུག །ཅེས་