སྨྱུང་ཚེམས་ལ་སོགས་ཡང་དག་སྒྲུབ། །ཁབ་ཀྱི་ལས་ཀྱང་རྗེས་སུ་གནང་། །ཕྱག་དར་ཁྲོད་ལ་དགའ་ཆེས་པས། །བསམས་ནས་དྲལ་བར་མི་བྱ་སྟེ། །ནམ་ཡང་ཆོས་གོས་དོན་དུ་ཡང་། །རྨ་མེད་རོ་ལས་མི་བླང་ངོ་། །སྲིན་བུ་སོགས་ཀྱིས་རྨ་གཏོད་ཀྱང་། །རང་
གནས་ཞག་བདུན་བཞག་ནས་ནི། །དུར་ཁྲོད་པ་ཡི་དགེ་སློང་གིས། །བཀྲུས་ཏེ་ཁ་བསྒྱུར་བཅང་བར་བྱ། །དགེ་དུན་གྱི་ནི་མལ་ཆ་དང་། །སྟན་ནི་དེ་ལ་བཀག་པ་ཡིན། །དགེ་སློང་ཁྱིམ་དུ་མི་འཇུག་སྟེ། །སྒོ་དྲུང་བསོད་སྙོམས་བླང་བར་བྱ། །སྟན་སོགས་འདུག་པར་འབོད་པ་ན། །དུར་
ཁྲོད་པ་ཞེས་གོ་བྱས་ནས། །གནང་ཕྱིར་ཁྱིམ་དུ་ཞུགས་ནས་ནི། །སྟན་ལ་འདུག་པ་ལ་སོགས་བྱ། །མཆོད་རྟེན་དག་ལ་ཕྱག་བྱེད་ཚེ། །འདོམ་གང་ནང་དུ་དོར་བྱས་ཏེ། །ཉ་དང་ཤ་སོགས་མི་བཟའ་ཞིང་། །དེར་ནི་གནས་ཁང་བརྩིག་མི་བྱ། །ཁ་མ་བསྒྱུར་དང་ཁ་ཚར་ཅན། །བེའུ་རས་
སོགས་དགེ་འདུན་རུང་། །ཚོན་ཅན་རྒྱལ་བྱེད་ཚལ་ཕུལ་བས། །དེས་ན་བེའུ་རས་སོགས་བཀག །སྤང་བར་བྱ་བའི་དངོས་གང་རུང་། །དེ་ནི་དགེ་འདུན་ལ་མིན་ཏེ། །གང་གཞན་ཕྱིས་ནི་སྟེར་བ་ཡི། །གཞུང་ལུགས་ཤེས་པ་དག་ལ་སྤང་། །མི་ཤེས་བཞིན་དུ་ཆགས་བཅས་གང་། །
སྤངས་ནས་ཟློག་པར་མི་བྱེད་ཅིང་། །ལེགས་བསྒོ་བྱས་ཀྱང་མི་སྟེར་ན། །དེ་ལ་སྟོབས་ཀྱིས་དབོག་པར་བྱ། །འཆར་ཀའི་ཁུ་བའི་ཐིགས་པ་གང་། །གོས་ལ་བབས་མཐོང་སྦེད་མ་ཡི། །ཆགས་ཁྱེར་བུ་ཡི་རྒྱུར་གྱུར་པས། །དེ་ཡིས་ཀུན་བསླང་འདི་རབ་བཅས། །དགེ་སློང་གང་ཞིག་ཉེ་དུ་
མིན། །དགེ་སློང་མ་ལ་གོས་འཁྲུ་དང་། །འཚེད་དང་འཆག་པར་བྱེད་པ་ནི། །ངེས་པར་ལྟུང་བ་དང་ནི་ལྡན། །འཁྲུ་བ་ལ་སོགས་བྱེད་འཇུག་ན། །གཅིག་གིས་ཀྱང་ནི་ཉེ་བར་འཇོམས། །ཐེ་ཚོམ་ཟ་ན་ཉེ་དུ་ལའང་། །ཉེས་བྱས་དྲི་མར་ཡོངས་སུ་བསྒྲགས། །ཕ་དང་མ་དང་མ་ཡི་ཕ། །ཉེ་བར་
བཟུང་སྟེ་བདུན་བརྒྱུད་ནི། །མཁྱེན་ཆེན་གྱིས་ནི་ཉེ་དུར་གསུངས། །དེ་ལས་གཞན་ནི་གཉེན་མི་ཉིད། །ཚོས་ཁུ་དངས་མ་ལ་སོགས་པ། །རེ་རེ་ལ་ཡང་འོག་གཞི་གདིང་། །བསླབ་པའི་གཞི་ནི་ཉམས་བྱེད་པས། །དགེ་སློང་ལ་ནི་ལྟུང་བར་འགྱུར། །དགེ་སློང་གང་ཞིག་ཉེ་དུ་མིན། །དགེ་སློང་མ་