གྲངས་དང་རྒྱུ་སྐར་དང་། གཟའ་དང་ཡུད་ཙམ་བཟང་པོ་རྣམས་ལ་ལྷ་དང་མི་དག་གི་དབུས་སུ་སྟེགས་བུ་གཞག་པར་བྱའོ།།      །།ད་ནི་གཙུག་ལག་ཁང་གི་རབ་ཏུ་གནས་པ་བརྗོད་པར་བྱ་སྟེ། དེ་ལ་གཙུག་ལག་ཁང་ཟིན་ནས་ཞལ་བྱས་ནས་ཚོན་བཟང་པོས་ལྷ་ལ་སོགས་པ་སྣ་ཚོགས་
པས་བརྒྱན་པ་བཤད་པ་རྣམས་བྲི་བར་བྱའོ། །རིམ་པ་ཇི་སྙེད་པ་རྣམས་ལ་རྣམ་པར་རྒྱལ་བ་དང་སྟོབས་སྣ་ཚོགས་པར་དམིགས་པར་བྱའོ། །ཚོན་སྣ་ལྔའི་སྐུད་པ་ཡུངས་ཀར་གྱི་ཐུམ་བུ་དང་བྱང་ཆུབ་ཤིང་གི་ལོ་མ་དང་གཏོར་མ་དང་དཱུཪྺ་དང་། ཀུནྡ་སྦྱར་བའི་མེ་ཏོག་གི་ཕྲེང་
བས་རྩིག་པའི་ཕྱི་རོལ་ཡོངས་སུ་བསྐོར་བར་བྱའོ། །དེ་ནས་ཨོཾ་སྭ་བྷཱ་བ་ཤུདྡྷཿསརྦ་དྷརྨྨཱཿསྭ་བྷཱ་བ་ཤུདྡྷོ྅ཧཾ་ཞེས་བརྗོད་ནས་ནམ་མཁའ་བཞིན་དུ་རྣམ་པར་བསྒོམས་ལ་ཡ་ཡིག་ལས་རླུང་གི་དཀྱིལ་འཁོར། རཾ་ཡིག་ལས་མེའི་དཀྱིལ་འཁོར། བཾ་ཡིག་ལས་རྒྱ་མཚོ་ཆེན་པོ། །དེའི་
དབུས་སུ་ལཾ་ཡིག་སེར་པོ་ལས་དབང་ཆེན་གྱི་དཀྱིལ་འཁོར་སེར་པོ་གྲུ་བཞི་པའོ། །དེའི་སྟེང་དུ་སུཾ་ཡིག་ལས་རིན་པོ་ཆེ་བཞིའི་རང་བཞིན་གྱི་རི་རབ་རྣམ་པར་བསྒོམས་ཏེ། དེའི་སྟེང་དུ་ཧཱུཾ་ཡིག་ལས་སྣ་ཚོགས་རྡོ་རྗེའི་རང་བཞིན་གྱི་ས་གཞི་རྣམ་པར་བསྒོམ་པར་བྱའོ། །དེའི་དབུས་བྷྲཱུཾ་དཀར་
པོ་ལས་བྱུང་བའི་འཁོར་ལོ་བྷྲཱུཾ་ཡིག་གནས་པའོ། །དེ་ཡོངས་སུ་གྱུར་པ་ལས་རྣམ་པར་སྣང་མཛད་ཀྱི་སྐུའོ། །དེ་ཡོངས་སུ་གྱུར་པ་ལས་གཙུག་ལག་ཁང་གཞལ་ཡས་ཁང་དུ་རྣམ་པར་བསྒོམས་ནས་རྡོ་རྗེའི་ར་བ་ལ་སོགས་པས་མཚམས་བཅད་པ་ལ་སོགས་པ་བྱའོ། །ཨོཾ་ཧཱུཾ་ཧྲིཿབྷྲཱུཾ་ཁཾ་
བཛྲི་བྷ་བ་དྲྀ་ཌྷ་ཏིཥྛ་ཧཱུཾ་ཁཾ་འདིས་ལན་བརྒྱ་རྩ་བརྒྱད་ཀྱིས་ལྷག་པར་གནས་པར་བྱའོ། །དེ་ནས་ཡེ་ཤེས་སེམས་དཔའ་སྤྱན་དྲངས་ནས་བསང་གཏོར་དང་མཆོད་ཡོན་ལ་སོགས་པ་ཕུལ་ནས་བཀྲ་ཤིས་གང་ཞིག་ཅེས་པ་ལ་སོགས་པའི་ཚིགས་སུ་བཅད་པ་བརྗོད་པ་སྔོན་དུ་འགྲོ་བས་བུམ་པའི་
ཆུས་དབང་བསྐུར་ནས་མེ་ཏོག་ལ་སོགས་པས་ཡང་དག་པར་མཆོད་པར་བྱའོ། །ཨོཾ་སུ་པྲ་ཏིཥྛ་བཛྲེ་སྭཱ་ཧཱ། འདིས་ལན་བདུན་དུ་ལྷག་པར་གནས་པར་བྱའོ། །ཡེ་དྷརྨཱ་ཞེས་པ་ལ་སོགས་པའི་ཚིགས་སུ་བཅད་པས་ཀྱང་རབ་ཏུ་གནས་པར་བྱས་ནས་ཡི་གེ་བརྒྱ་པས་བརྟན་པར་བྱའོ། །