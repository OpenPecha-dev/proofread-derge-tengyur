ཐམས་ཅད་ཁམས་ལས་ཅི་རིགས་པར་བཟླས་པ་བྱའོ་ཞེས་སོ། །ཇི་ལྟར་རྣལ་འབྱོར་གནས་བཟླས་ཏེ། །ཞེས་པ་ནི་ཇི་སྐད་གསུངས་པའི་ཏིང་ངེ་འཛིན་ལ་གནས་ནས་བཟླ་ཞེས་པའོ། །དེས་རང་གི་ལྷའི་བཀའ་འམ། འཁོར་བ་དག་གིས་བཀའ་ཐོབ་ནས་ཞེས་པ་ནི། བསམ་པའམ་དངོས་སུ་
གནས་ནས་བྲི་བར་བྱ། །ཞེས་བྱ་བར་སྦྱར་རོ། །དེ་ཡང་གང་གི་དབང་གིས་ཐོབ་ཅེ་ན། མདུན་དུ་རྣལ་འབྱོར་པས་འགོག་པའི་འཁོར་ལོ་ཞེས་པ་ནི་ཕྱིན་ཅི་ལོག་འགོག་པ་སྟེ་དཀྱིལ་འཁོར་གྱི་འཁོར་ལོའོ། །དེ་མོས་ནས་སུ་ཞེས་པ་ན་བསྟན་པའི་སེམས་ཀྱིས་གསལ་པོར་བསམས་ནས་ཞེས་སོ། །
རང་སེམས་དག་པས་ན་དམ་ཚིག་ཉམས་པ་མེད་པའོ། །དེའི་དོན་ནི་འདི་ལྟ་སྟེ། སྲུང་བ་ལ་སོགས་པའི་དམ་ཚིག་དང་ལྡན་པའི་སྒོ་ནས་དུས་བཞིར་ཏིང་ངེ་འཛིན་གསུམ་རྫོགས་པའི་མཇུག་ཏུ་སྨོན་ལམ་བཏབ་པ་དང་། དེའི་ཡན་ལག་གཞན་ཡང་སྡོམ་པ་དང་། ཁ་ཟས་སྦྱར་བ་དང་། ལས་
གཉིས་ཀྱིས་སངས་རྒྱས་མཆོད་པར་བྱས་ནས་བདག་གུད་དུ་བསམས་ཏེ། བདག་གིས་དབང་བསྐུར་བ་ལ་སོགས་པས་དམ་ཚིག་ཉམས་པ་ལ་སོགས་པ་སེམས་དག་པར་བྱས་པས་ཞེས་པའི་དོན་ཏོ། །དེ་ལྟར་རི་མོ་བྲི་བའི་སྔོན་དུ་བཟླས་བརྗོད་ཀྱི་ཆོ་ག་བསྟན་ནས་ད་ནི་ལས་དང་པོ་པའི་རྣལ་འབྱོར་པས་
དཀྱིལ་འཁོར་བྲི་བའི་ཆོ་ག་ལ་དང་པོར་ས་དག་པར་བྱ་བའི་ཆོ་ག་གསུངས་པ། བགེགས་ཀུན་བསྐྲད་ནས་ཞེས་པ་ལ་སོགས་པའོ། །དེའི་དོན་ནི་འདི་ལྟ་སྟེ། བཟླས་པ་བྱས་པས་བྲི་བར་འདོད་ན། དེའི་ཚེ་ལྷ་ཁང་ངམ། གྲོང་ཁྱེར་རམ། མཆོད་རྟེན་ནམ། ཀུན་དགའ་ར་བ་ལ་སོགས་པའི་བྱང་ཤར་
མཚམས་སུ་བརྩམ་པར་བྱའོ། །གཞན་དུ་བརྒྱ་བྱིན་ལ་ལྷ། གཤིན་རྗེ་བདེན་བྲལ་དང་། ཆུ་ལྷ་དང་རླུང་ལྷ་གནོད་སྦྱིན་ཕྱོགས་སུ་ནི་གོ་རིམས་བཞིན་དུ་གནོད་པར་འགྱུར་བ་སྟེ་ཕམ་ཞིང་མུ་གེ་རིགས་རྒྱུད་འཆི་བ་དང་། མུ་གེས་སློང་བ་འཆི་ཡོད་སློབ་མ་འཆི་ཞེས་འབྱུང་བས་ཞི་བ་ལ་ཇི་ལྟ་བ་
བཞིན་དུ་ཁ་དོག་ཐ་དད་པ་དང་། མཐོན་དམན་དང་འབྲུ་དང་ཚེར་མ་དམན་པ་ལ་སོགས་པ་མེད་པར་བྱའོ། །ཤར་དུ་མཐོ་ན་རིགས་ཟད་འགྱུར། །བྱང་དུ་མཐོ་ན་རང་འཆི་འམ། །ཡང་ན་ནོར་ནི་ཟད་པར་འགྱུར། །ཞེས་འབྱུང་བས། དེ་དག་སྤངས་ནས་བྱང་ཤར་དུ་འདྲི་ཞིང་བཀྲ་ཤིས་པའི་