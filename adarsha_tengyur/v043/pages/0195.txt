གདབ་པར་བྱའོ་ཞེས་བྱ་བར་སྦྱར་རོ། །དེ་ནས་དེ་བཞིན་དུ་སྲད་བུ་ཉིས་རིམ་དུ་བྱས་ནས་དཀྱིལ་འཁོར་གྱི་དབུས་སུ་བཏབ་པའི་ཕུར་བུ་ལ་བཏགས་པ་ཉིད་ཀྱིས་བརྟན་པར་བྱས་ལ། ཕྱིའི་དཀྱིལ་འཁོར་གྱི་ཕྱི་རོལ་དུ་ཟླུམ་པོའི་རྡོ་རྗེའི་ཐིག་གཉིས་ཀྱིས་ཐིག་གདབ་པར་བྱའོ། །ནང་གི་
དཀྱིལ་འཁོར་ཡང་དེ་བཞིན་ནོ། །དེ་ཡང་། རྡོ་རྗེའི་ཕྲེང་བས་ཡོངས་བསྐོར་བས། །ཞེས་འོག་ནས་བཤད་པ་དང་། ཡང་ལྕགས་རི་དག་ཅེས་སྨོས་པ་ནི་འོད་ཀྱི་དཀྱིལ་འཁོར་གྱི་ཐིག་གཉིས་ཞེས་བྱ་བའི་ཐ་ཚིག་སྟེ། འདི་གཉི་ག་ལ་ཡང་དབང་ལྡན་ནས་བརྩམས་ཏེ་ཐིག་གདབ་པར་བྱའོ། །
རང་དང་རྗེས་མཐུན་གཡས་ནས་བསྐོར། །ཞེས་བྱ་བ་ནི་སློབ་དཔོན་དང་སློབ་མ་གཉིས་ཀྱི་གོ་རིམས་ཇི་ལྟ་བ་བཞིན་དུ་ལེགས་པར་གཡས་ནས་བསྐོར་ཕྱོགས་སུ་འགྲོ་བར་བྱའོ་ཞེས་བྱ་བའི་ཐ་ཚིག་གོ། །ལྟས་ངན་བྱུང་ན་ཞེས་བྱ་བ་ནི་ཚངས་པའི་ཐིག་གདབ་པ་དང་འབྲེལ་པས་
སོ། །ན་བར་འགྱུར་ཞེས་བྱ་བ་ནི་བླ་མ་ཉིད་དོ། །ཐིག་བཞི་ཞེས་བྱ་བ་ནི་མཚམས་ཀྱི་ཐིག་གིས་སོ། །རྡོ་རྗེ་རིན་ཆེན་ཞེས་བྱ་བ་ནི་ཟླ་བ་ཕྱེད་པ་ལ་གནས་ཤིང་རྩེ་མོ་ལ་རྡོ་རྗེ་གནས་པའི་རིན་པོ་ཆེས་སོ། །ཀ་བ་འཁོར་ལོ་ལ་སོགས་སྤྲས། །ཞེས་བྱ་བ་ནི་འཁོར་ལོ་དང་རིན་པོ་ཆེ་དང་པདྨ་དང་
རལ་གྲིའི་ཀ་བས་སོ། །ཀ་བ་བརྒྱད་དང་ཐིག་བརྒྱད་ཀྱིས་དཀྱིལ་འཁོར་བརྒྱད་པ་ལྟ་བུ་ཡིན་པར་ནི་འདྲ་བ་ཞེས་བྱ་བའི་སྒྲས་སྟོན་ཏོ། །དེ་ནས་ཧི་དང་ཞེས་བྱ་བ་ལ་སོགས་པའི་དོན་ནི་འདི་ཡིན་ཏེ། ཡི་གེ་ཧི་ཞེས་བྱ་བས་མིག་གཡོན་པ་དང་གཡས་པ་གཉིས་ཟླ་བ་དང་ཉི་མར་བསྐྱེད་ལ། ཁྲོ་བོའི་
ལྟ་བས་ཀུན་དུ་རྣམ་པར་ལྟ་བཞིན་དུ་སྒོ་རྣམས་དབྱེ་བར་བྱའོ། །སྒོའི་ཕྱེད་ཀྱི་ཚད་ནི་ཁ་ཁྱེར་ལ་སོགས་པ་ཡིན་ནོ། །ཀུན་ནས་ཞེས་བྱ་བ་ནི་ཁ་ཁྱེར་གྱིས་ཕྱིའི་དཀྱིལ་འཁོར་ཀུན་ནས་བསྐོར་བའོ། །དེའི་ཕྱེད་ཅེས་བྱ་བ་ནི་ཁ་ཁྱེར་གྱི་ཕྱིད་དོ། །སུམ་འགྱུར་ཏེ་ཞེས་བྱ་བ་ནི་ཆུར་སུམ་འགྱུར་
དུའོ། །དཔངས་སུ་ནི་ཇི་ལྟར་མཛེས་པར་བྱའོ། །གལ་ཏེ་ཐིག་འདེབས་དང་འཚམ་པ། །འགའ་མེད་དེ་ཚེ་རང་ཉིད་ཀྱིས། །ཕུར་བུར་བརྟོད་ནས་གྲོགས་མེད་པར། །ཐིག་ནི་དེ་བཞིན་གདབ་པར་བྱ། །དེ་ལ་འཇམ་པའི་རྡོ་རྗེའི་དཀྱིལ་འཁོར་འདི་ཐུགས་དང་གསུང་དང་སྐུའི་དཀྱིལ་འཁོར་