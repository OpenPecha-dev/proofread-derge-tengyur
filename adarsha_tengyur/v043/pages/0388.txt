སངས་རྒྱས་བདག་ལ་དགོངས་སུ་གསོལ། །ཆེ་གེ་མོ་བདག་རྡོ་རྗེ་ཅན། །བདག་གིས་དཀྱིལ་འཁོར་བྲི་བར་འཚལ། །སངས་རྒྱས་ལ་སོགས་འདིར་བྱོན་ནས། །བདག་ལ་དངོས་གྲུབ་སྩལ་དུ་གསོལ། །ཞེས་དགུག་གོ། །དེ་ནས་མཚམས་ལ་སོགས་པ་བཅིངས་ནས། བཅིང་བ་དང་
དབང་དུ་བྱ་བ་བྱས་ནས་ཉེ་བར་སྒྲུབ་པ་ལ་སོགས་པ་མཚོན་ནས་མཆོད་པ་དང་བསྟོད་པ་དང་། བདུད་རྩི་མྱང་བ་བྱས་ནས་འོག་ནས་བྱུང་བའི་ཚིགས་སུ་བཅད་པས་ཀྱང་ལན་གསུམ་གསོལ་བ་གདབ་པར་བྱའོ། །བུམ་པ་སྟ་གོན་དུ་གནས་པ་གསུངས་པ། བུམ་པ་ཞེས་པ་ལ་སོགས་པའི་བུམ་པ་ཞེས་པ་ནི་
གསེར་ལ་སོགས་པའམ། ཁམ་གྱི་རྒྱུ་ལས་བྱས་པའི་བུམ་པ་ལྟོ་བ་ཆེ་བ་མགྲིན་པ་ཁ་ཁྱེར་དང་ལྡན་ཞིང་མཆུ་འཕྱང་བ། ཞབས་བརྟན་པ། ནག་ནོག་མེད་པ། རྟ་མགྲིན་དུ་གནས་པར་བྱའོ། །མགུལ་པ་རས་ཀྱིས་ཡང་དག་དཀྲིས། །ཞེས་པ་ནི་རས་ཁ་ཚར་མ་ཉམས་པས་མགུལ་བཅིངས་སོ། །ཙཱུ་ཏ་
ཡལ་ག་ལ་སོགས་ལྡན། །ཞེས་པ་ནི་འབྲས་བུ་ཅན་གྱི་ཤིང་གིས་ཁ་བརྒྱན་པ་ཞེས་སོ། །བུམ་པ་དཀྱིལ་འཁོར་ལྷ་རྣམས་ཀྱི། །ཞེས་པ་ནི་འཆད་པའི་བུམ་པ་ལྷའི་གྲངས་དང་མཐུན་པར་བྱས་ལ་རང་རང་གི་སྔགས་ཀྱིས་སྟ་གོན་དུ་གནས་པར་བྱའོ། །རྫས་འདི་རྣམས་ཚོགས་པས་དབང་བསྐུར་བའི་བུམ་པ་
རྟ་མགྲིན་དུ་གནས་པར་བྱ་སྟེ། འབྲུ་ལྔ་ཞེས་པ་ནི་གྲོ་དང་ནས་དང་ཏིལ་དང་འབྲས་དང་མོན་སྲན་གྲེའུའོ། །སྨན་ལྔ་ཞེས་པ་ནི་སིང་ཀྲི་དང་ཧ་ས་དང་། དེ་བ་དང་། ཀརྟི་ཀའོ། །རིན་ཆེན་ལྔ་ཞེས་པ་ནི་བྱི་རུ་དང་ས་ལེ་སྦྲམ་དང་དུང་དང་མུ་ཏིག་དང་ནོར་བུའོ། །དེ་རྣམས་ནི་གཞན་ཡང་རྟག་པར་བྱའོ། །འཁོར་ལ་དྲི་ཆུ་ལ་
བསྡུས་པ། །ཞེས་པ་ནི་བུམ་པ་གཞན་ལས་ཡོན་གྱི་སྣོད་རེ་རེ་བསྡུ་བར་བྱའོ། །དེའི་སྟེང་དུ་སྣ་ཚོགས་ཀྱི་ཕྲེང་བས་བཅིངས་པའི་རྡོ་རྗེས་བརྒྱན་པར་བྱའོ། །དེའི་མིང་ནི་རྣམ་པར་རྒྱལ་བའི་བུམ་པ་ཞེས་བྱ་སྟེ། དཀྱིལ་འཁོར་གཙོ་བོའི་སྔགས་ཀྱིས་བཟླས་པར་བྱའོ། །དེ་བཞིན་དུ་
བསང་བྱེད་ཀྱི་བུམ་པ་ལ་བདུད་རྩི་འཁྱིལ་པའི་སྔགས་ཀྱིས་བཟླས་པར་བྱའོ། །དེ་རྣམས་ཀྱང་ཙནྡན་དཀར་པོས་བྱུག་ཅིང་སྤོས་བསྲེགས་ནས་སྦྱར་བའི་དྲི་ཞིམ་པོའི་ཆུས་བཀང་བ། ཡི་གེ་བཾ་ལས་བསྐྱེད་པ། ཧྲཱི་ལས་གྱུར་པའི་པདྨ་ལ། ཨ་ལས་ཟླ་བ་དང་། ཉི་མའི་གདན་ལ་འབྲུ་ལྔ་པ་ལ་