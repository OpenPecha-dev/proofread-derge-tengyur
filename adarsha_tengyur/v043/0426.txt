རྣམས་ཀྱང་བསྟན་ཏོ། །ཐམས་ཅད་སྣང་བའི་དབང་སྦྱིན་ནོ། །ཞེས་སོ། །དབུགས་དབྱུང་བའི་དབང་གསུངས་པ་ཅི་བཞིན་ཞུགས་པའི་ཞེས་པ་ལ་སོགས་པའོ། །དེ་ལ་བསྔགས་པར་འདོད་པ་རྣམས་ལ་ཞེས་ཡོན་ཏན་བརྗོད་པར་འདོད་པ་རྣམས་ལ་འོག་ནས་བྱུང་བའི་ཚིག་གིས་དབུགས་དབྱུང་
ཞེས་སོ། །དམ་ཚིག་གསུམ་ཞེས་པ་ནི་རྡོ་རྗེ་ལ་སོགས་པའོ། །ཆོག་སྦྱིན་ཞེས་པ་ནི་འདིར་ནི་མན་ངག་གི་རིམ་པས་ཇི་ལྟ་བ་བཞིན་དུ་སྦྱིན་ནོ་ཞེས་སོ། །བསྔགས་པ་དངོས་གང་ཞེ་ན། གསང་བའི་མཆོག་འགྱུར་ཞེས་བྱ་བ་ནས་བརྩམས་ཏེ། ཁྱེད་རྣམས་འགྲོ་བར་ཤོག་ཅིག་ཅེས་པའི་བར་
གྱིས་རྡོ་རྗེ་འཛིན་པའི་ས་ལ་དབུགས་དབྱུང་བར་བྱའོ། །དེ་ནས་ཤིན་ཏུ་ཁོ་ནར་གནས། །ཞེས་པ་ནི་ཤིན་ཏུ་རྣམ་པར་དག་པར་གནས་པའོ། །སྲིད་པ་ཤིན་ཏུ་དག་པ་སྟེ། །ཞེས་པ་ནི་དུས་དེ་ནས་བཟུང་སྟེ་ཁྱེད་ཀྱི་སྲིད་པ་ནི་ཤིན་ཏུ་རྣམ་པར་དག་པའོ་ཞེས་སོ། །དམ་ཚིག་རྡོ་རྗེ་ལྡན་པ་ཞེས་པ་ནི་
རྡོ་རྗེ་འཛིན་པའོ། །དེའི་ཁྱད་པར་གསུངས་པ་རིག་མ་ཞེས་པ་ལ་སོགས་པའོ། །རྡོ་རྗེ་ཕྱག་རྒྱ་ནི་རང་གི་ལྷའོ། །དམ་པའི་ཆོས་ནི་སྨོད་མི་བྱ། །ཞེས་པ་ལ་སོགས་པས་ནི་སེམས་ཀྱིས་ཀྱང་མི་རུང་ན་གཞན་ལྟ་ཅི་སྨོས་ཞེས་སོ། །དད་པ་མེད་པས་དེ་རྣམས་དོན་མེད་པར་བསམས་ནས་
ཡལ་བར་བྱ་བ་མ་ཡིན་ནོ། །མ་རིག་པ་ཞེས་བྱ་བ་ནི་མ་ཐོས་པའོ། །གཏི་མུག་གིས་ཞེས་བྱ་བ་ནི་མ་བསམས་པའི་དབང་གིས་མ་དྲན་པའོ། །རང་དབང་ཞེས་པ་ནི་རྡོ་རྗེ་འཛིན་པ་དང་ཤེས་རབ་ཀྱི་ཕ་རོལ་ཏུ་ཕྱིན་པ་དང་དེ་ལས་བྱུང་བའི་ཕྱག་རྒྱ་སྔགས་དང་ཡེ་ཤེས་ཀྱི་སྐུའོ། །ཉིད་ལས་བྱུང་ཞེས་
པ་ནི་གཞན་ལ་བརྟེན་པ་དང་འདྲ་ཡང་རང་གི་དེ་ཁོ་ན་ཉིད་རྟོགས་པ་ལས་བྱུང་ངོ་ཞེས་སོ། །རྡོ་རྗེ་དྲིལ་བུའི་ཕྱག་རྒྱ་རྣམས། །ཞེས་པ་ནི་གོང་མ་ལྟ་བུའི་དམ་ཚིག་གསུམ་མོ། །སྤང་བར་བྱར་མི་རུང་ཞེས་པ་ནི་སྐོམ་པས་ངལ་བའི་དབང་གིས་མི་སྤང་། སྨོད་བྱེད་ན་ཞེས་པ་ནི་མ་དྲན་པ་ལ་སོགས་
པས་སོ། །རྗེས་སུ་རིགས་པས་ཞེས་པ་ནི་རང་གི་དབང་གི་རྗེས་སུ་མཐུན་པར་ཞེས་པའོ། །རང་གི་དམ་ཚིག་ཅེས་པ་ནི་རང་གི་ལྷའི་སྐུའོ། །དམ་ཚིག་ལྷ་དང་མཉམ་པར་དུ། །ཞེས་པ་ནི་རང་གི་ལྷ་དང་གཅིག་ཁོ་ན་སྟེ་སོམ་ཉི་མི་བྱའོ། །དེ་དག་ཀུན་མཛོད་ཅིག་ཅེས་པ་