དག་རང་བཞིན་བློས། །ད་ལྟར་བདག་གིས་བརྟེན་པར་བགྱི། །བདག་ཀྱང་ཐམས་ཅད་མཁྱེན་གྱུར་ཏེ། །དབང་ཕྱུག་གོ་འཕང་ཐོབ་ནས་ནི། །འགྲོ་བ་མ་ལུས་ཡོངས་སུ་བསྒྲལ། །སངས་རྒྱས་ཐོབ་པར་བགྱི་སླད་དུ། །འཁོར་བའི་རྒྱ་མཚོ་ལས་སྒྲོལ་ཏེ། །བདག་གིས་སྟོབས་ཀྱི་ནུས་པ་དང་། །
སྨོན་ལམ་ལ་ཡང་མི་ཆགས་ཀྱི། །དངོས་གྲུབ་ཐམས་ཅད་ཐོབ་བྱའི་ཕྱིར། །ཐབས་ནི་རྟག་ཏུ་བྱེད་པའི་བདག །ཕུན་སུམ་ཚོགས་པའི་གཙོར་གྱུར་ཅིག །བདག་གི་སྨོན་ལམ་འདི་ཡིས་ནི། །ཇི་སྙེད་འགྲོ་བ་མ་ལུས་ཀུན། །བདེ་འགྲོའི་གོ་འཕང་ཐོབ་པར་ཤོག །ཅེས་ལན་གསུམ་དུ་སློབ་མ་
རྣམས་བརྗོད་དུ་གཞུག་གོ། །དེ་ནས་རྫས་འདི་རྣམས་སྦྱིན་པར་བྱ་སྟེ། ཐམས་ཅད་བྱེད་པ་གསུམ་བྱས་ནས། །ཞེས་པ་ནི་དེ་རྣམས་བདུད་རྩི་འཁྱིལ་པའི་སྔགས་ཀྱིས་བསྲུངས་ནས་ཞེས་སོ། །དེ་ནས་རྡོ་རྗེ་དང་པདྨ་འཁོར་ལོ་དེ་རྣམས་སྙིང་ག་དང་མགྲིན་པ་དང་སྤྱི་བོར་བསམ་པར་བྱས་ལ། 
དེ་རྣམས་ལ་ཧཱུཾ་དང་ཨཱཿཨོཾ་དགོད་པར་བྱའོ། །དྲི་ཆུ་རྡོ་རྗེ་ཁུ་ཚུར་གྱིས། །ཞེས་པ་ནི། རྡོ་རྗེ་བཟུང་བའི་ཁུ་ཚུར་གྱིས་དྲི་ཆུ་བླངས་ཏེ། ཧཱུཾ་ཨཱཿཨོཾ་ཞེས་བརྗོད་པར་བྱས་ནས་སྙིང་ག་དང་མགྲིན་པ་དང་མགོ་ལ་བསྐུ་བར་བྱ་སྟེ། རིམ་པས་མེ་ཏོག་ལ་སོགས་སྦྱིན། །ཞེས་པ་ནི་དེ་ལ་མཆོད་པར་བྱའོ་
ཞེས་སོ། །སྤྱི་བོར་མེ་ཏོག་དང་སྤོས་མེ་མགྲིན་པ་དང་དྲི་སྙིང་གར་རོ། །ལྷ་བཤོས་ནི་མ་སྨོས་ཀྱང་མདུན་དུ་ཤེས་པར་བྱའོ། །ལུས་ཀུན་བྱེད་པས་བཟླས་བྱས་ཏེ། །སོ་སོར་བསྙེན་ནས་ཞེས་པ་ནི་རྫས་དེ་རྣམས་ཀྱང་བདུད་རྩི་འཁྱིལ་པའི་སྔགས་ཁོ་ན་བཟླས་ནས་སོ། །སྦྱིན་པར་བྱ་ཞེས་པ་ནི་ཚིག་
འདིས་སྦྱིན་པར་བྱའོ། །དེང་གི་ཉི་མ་ནས་བཟུང་ནས། །འཁོར་བའི་ཉེས་པས་མ་གོས་ཤིང་། །མཆོད་པ་ཀུན་དང་ཁྱོད་ལྡན་ཏེ། །དུས་རྣམས་ཀུན་དུ་བདེ་བར་གནས། །ཞེས་བརྗོད་ནས་བསྐུལ་བར་བྱའོ། །དེ་བཞིན་དུ་སོར་མོ་བཅུ་གཉིས་ཀྱི་ཚད་དུ་ཕྱིན་པ་རྩེ་མོའི་ཕྱོགས་སུ་མེ་ཏོག་བཏགས་ལ། 
སྲིན་བུས་བརྐོས་པའི་བུ་གཟུགས་མེད་པ། ཨ་ཤྭ་ཏཱའམ། ཨུ་དུམྦཱ་ར་ལ་སོགས་པས་བྱས་པའི་སོ་ཤིང་དྲང་པོར་དྲི་ཞིམ་པོ་བྱུག་ཅིང་སྦྱིན་པར་བྱའོ། །དེ་ནས་ལྟས་བལྟ་བའི་ཕྱིར་ཐོ་རངས་ལངས་ནས་ཁ་ཤར་ཕྱོགས་སུ་བལྟས་ཏེ་མི་སྨྲ་བར་དེ་འཆོས་ནས་མདུན་དྲང་པོར་བསྐྱུར་རོ། །གར་བསྐྱུར་