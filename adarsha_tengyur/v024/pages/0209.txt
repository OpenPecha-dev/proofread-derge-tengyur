ལྡན་པའི་ཕྱིར། །འཇའ་འོད་ཚོགས་ཀྱིས་ཀུན་ནས་བསྐོར། །མཁའ་སྤྱོད་མ་ལ་ཕྱག་འཚལ་བསྟོད། །དད་བརྩོན་དམ་ཚིག་ལྡན་པ་ཡིས། །མཆོད་བསྟོད་གསོལ་བ་བཏབ་གྱུར་ན། །ཡང་དག་མཁའ་སྤྱོད་གནས་སུ་ནི། །འདྲེན་མཛད་ཁྱོད་ལ་ཕྱག་
འཚལ་བསྟོད། །མདུན་གྱི་མཁའ་ལ་ལྷ་མོ་ཁྱོད་བཞུགས་ནས། །ལུས་ངག་ཡིད་གསུམ་བྱིན་གྱིས་བརླབས་པ་དང་། །བེམས་རིག་བྲལ་ཚེ་བར་ཆོད་མེད་པ་རུ། །ཡང་དག་མཁའ་སྤྱོད་ཐུགས་སུ་དྲང་དུ་གསོལ། །མཁའ་སྤྱོད་མ་དཀར་མོའི་བསྟོད་པ། པཎྜི་ཏ་དཱི་པཾ་ཀ་རས་
མཛད་པ་རྫོགས་སོ།།      །།པཎྜི་ཏ་དེ་ཉིད་དང་། ལོ་ཙཱ་བ་རིན་ཆེན་བཟང་པོས་བསྒྱུར་བའོ། །༄༅༅། །རྒྱ་གར་སྐད་དུ། བིདྱཱ་དྷ་རི་ཀེ་ལི་བཛྲ་ཡོ་གི་ནཱི་ཨཱ་ཛྙཱ་བི་དྷིཿ། བོད་སྐད་དུ། རིག་པ་འཛིན་མ་རྩེན་མའི་རྡོ་རྗེ་རྣལ་འབྱོར་མའི་རྗེས་སུ་གནང་བའི་ཆོ་ག །དཔལ་
རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། །ལྷན་སྐྱེས་བདག་ཉིད་སྐུ་ཅན་གྱི། །རྡོ་རྗེ་རྣལ་འབྱོར་མ་གུས་འདུད། །བླ་མ་བརྒྱུད་པ་ལས་འོངས་པ། །ཡང་དག་རབ་སྟེར་ཆོ་ག་བཤད། །དཔལ་ཕྲེང་བའི་རིག་པ་འཛིན་པའི་རྡོ་རྗེ་རྣལ་འབྱོར་མའི་རིམ་པས་སློབ་མ་རྗེས་སུ་གཟུང་བར་
འདོད་པའི་རྣལ་འབྱོར་པས་ནག་པོའི་ཕྱོགས་ཀྱི་ཚེས་བཅུ་ལ་དབེན་པ་ཉམས་དགའ་བར་བདུད་རྩི་ལ་སོགས་པས་ཡོངས་སུ་གཏོར་བའི་གནས་སུ་བླ་རེ་ལ་སོགས་པས་ཉེ་བར་བརྒྱན། སིནྡྷུ་རའི་ཕྱེ་མས་གྲུ་བཞིའི་མཎྜལ་བྱས་ལ། དེའི་དབུས་སུ་ཆུ་སྐྱེས་འདབ་མ་བརྒྱད་པའོ། །
དེར་རྡོ་རྗེ་འཆང་གི་སྣོད་ཀྱི་སྟེང་དུ་སིནྡྷུ་ར་བཟང་པོའི་ཕྱེ་མས་ཡོངས་སུ་གང་བའི་དྲི་མ་མེད་པའི་མེ་ལོང་གི་སྟེང་དུ་གསེར་གྱི་ཐུར་མས་ལག་པ་གཡོན་པས་བཅོམ་ལྡན་འདས་མའི་གཟུགས་མངོན་པར་བྲི་བར་བྱའོ། །འཁོར་ལོའི་ཕྱི་རོལ་དུ་ཡང་། བདུད་རྩི་ལྔ་དང་བསྲེས་པའི་ཆུས་ཡོངས་
སུ་གང་བའི་ལོ་འདབ་ཀྱིས་བརྒྱན་པ། མགྲིན་པ་གོས་ཀྱིས་དཀྲིས་པའི་བུམ་པ་ལྔའམ། ཡང་ན་ཀ་པཱ་ལ་བདུད་རྩིས་བཀང་བ་རྣམས་བཅོམ་ལྡན་འདས་མའི་སྔགས་ཀྱིས་མངོན་པར་བསྔགས་ནས་ཕྱོགས་བཞིར་གཞག་པར་བྱའོ། །དེ་ནས་སྔོན་དུ་བསྙེན་པ་འབུམ་བྱས་པའི་རྣལ་