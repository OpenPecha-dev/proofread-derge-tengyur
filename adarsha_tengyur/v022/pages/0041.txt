ཐམས་ཅད་ལ་ཕན་པར་བྱེད་པ་དང་། བྱང་ཆུབ་ཏུ་སྨོན་པ་དང་། ཐོས་ཤིང་ཁོང་དུ་ཆུད་པ་མ་བརྗེད་པ་ནི་དྲན་པ་ཡང་དག་བྱང་ཆུབ་ཀྱི་ཡན་ལག་གོ། །བདག་ལ་སོགས་པའི་ཆོས་རྣམས་མི་མཐུན་པའི་ཕྱིར། ཕུང་པོ་ལ་སོགས་པ་འབྱེད་པ་ནི་ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་
ཡན་ལག་གོ། །ཆོས་རྣམས་རོ་གཅིག་པའི་སེམས་ནི་དགའ་བ་ཡང་དག་བྱང་ཆུབ་ཀྱི་ཡན་ལག་གོ། །དགའ་བ་མི་མཐུན་པའི་ཕྱོགས་བདག་དང་བདག་གི་བག་ཆགས་བཅོམ་པ་ལས། ལུས་དང་ངག་དང་སེམས་ལས་སུ་རུང་བ་ནི་ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་གོ། །དེ་བཞིན་ཉིད་
དང་ཡང་དག་པའི་མཐའ་དང་། སྟོང་པ་ཉིད་དང་ཆོས་ཀྱི་དབྱིངས་ཏེ་ཚད་མ་བཞི་ལ་སེམས་རྩེ་གཅིག་པ་ནི་ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་གོ། །སོ་སོའི་སྐྱེ་བོའི་ས་ལས་ངེས་པར་བྱུང་བ་ནི་བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་གོ། །ཉོན་མོངས་པའི་སྒྲིབ་པའི་གཉེན་པོ་མ་
ཡིན་པ་ལུས་དང་ངག་དང་སེམས་ཀྱི་འདུ་བྱེད་ལ་ལྟོས་པ་མེད་པ་ནི་བཏང་སྙོམས་ཡང་དག་བྱང་ཆུབ་ཀྱི་ཡན་ལག་གོ། །སྡིག་པ་འབའ་ཞིག་དང་རྗེས་སུ་མཐུན་པའི་ཉོན་མོངས་པའི་སྒྲིབ་པའི་གཉེན་པོར་གྱུར་པའི་ཕྱིར་འཕགས་པའི་ལམ་ཡན་ལག་བརྒྱད་ནི་འཕགས་པའི་ལམ་ཡན་ལག་བརྒྱད་
དོ། །ཤེས་བྱའི་སྒྲིབ་པ་སྤང་བའི་སྒོམ་པས་ཚོལ་བ་ནི་ལམ་མོ། །དེའི་ཕྱིར་འདི་འཕགས་པའི་ལམ་ཡན་ལག་བརྒྱད་དུ་བསྟན་ཏེ། ཡང་དག་པའི་ལྟ་བ་དང་། ཡང་དག་པའི་རྟོག་པ་དང་། ཡང་དག་པའི་ངག་དང་། ཡང་དག་པའི་ལས་ཀྱི་མཐའ་དང་། ཡང་དག་པའི་འཚོ་བ་དང་། ཡང་དག་པའི་རྩོལ་བ་དང་། ཡང་
དག་པའི་དྲན་པ་དང་། ཡང་དག་པའི་ཏིང་ངེ་འཛིན་ནོ། །དེ་ལ་ཡང་དག་པའི་ལྟ་བ་ནི་ཆོས་ཐམས་ཅད་བདག་མེད་པའི་མཚན་ཉིད་དང་། འཇིག་རྟེན་ཕ་རོལ་ལ་བལྟ་བའོ། །ཡང་དག་པའི་རྟོག་པ་ནི་བླང་བ་དང་དོར་བ་དག་སྤོང་བ་དང་། མངོན་དུ་བྱེད་པ་ཡིད་
ཀྱིས་བྱེད་པ་དང་། དགེ་བ་འབའ་ཞིག་ལ་སེམས་པའོ། །ཡང་དག་པའི་ངག་ནི་བདེན་པ་མཐོང་བའི་དོན་སྟོན་པར་བྱེད་དོ། །ཡང་དག་པའི་ལས་ཀྱི་མཐའ་ནི། ལུས་དང་ངག་དང་ཡིད་ཀྱི་ལས་གང་གོང་ན་མེད་པའོ། །ཡང་དག་པའི་འཚོ་བ་ནི་རིགས་ལས་སྐྱེས་པའི་དོན་ཏོ། །ཡང་དག་པའི་རྩོལ་བ་