བཅུག་ཀྱང་རུང་སྟེ་ལྟུང་བར་འགྱུར། ཤིང་བལ་ལ་ལྔ་སྟེ་ཤལ་མ་ལ་དང་ཨ་ཀ་དང་ཀ་ཤ་དང་བོ་ཀ་དང་མེ་ར་ཀ་ན་གྱི་འོ། །ཤིང་བལ་ནི་མིང་གིས་སྨོས་པ་འདི་རྣམས་ལས་གང་གིས་གཡོགས་ཀྱང་རུང་སྟེ་ཕྱུང་ན་ལྟུང་བར་འགྱུར་རོ། །གཡོགས་པའོ། །དགེ་འདུན་གྱི་ཁྲི་
ལ་ཤིང་བལ་གྱིས་གཡོགས་པའི་ལྟུང་བ་རྫོགས་སོ།།     །།གདིང་བའི་ལྟུང་བ་ལ་འཆད་དེ། གདིང་བའོ། །གདིང་བ་བྱས་པ་ལས་ལྟུང་བར་འགྱུར། ཚད་འདི་ལྟ་སྟེ་སྲིད་དུ་ཁྲུ་གསུམ། གདིང་བའི་ཚད་ནི་ཆུར་མི་འབྲིང་པོའི་ཁྲུ་གསུམ་དུ་བྱའོ། །མི་བྱེད་ན་ཕྱེད་དང་དོ་བསྣན། གདིང་
བ་ཁྲུ་གསུམ་དུ་བྱས་ཏེ་སྤྱད་པ་ལ་ཨུ་དའི་ལུས་རིང་སྟེ་གདིང་བ་མ་ཆོག་ནས་ཐ་མ་ལོ་མ་དག་གིས་མཐུད་པ་ལས་གནང་སྟེ་ཁྲུ་ཕྱེད་དང་དོས་བསྣན་ཏེ་ཁྲུ་ཕྱེད་དང་ལྔར་བྱས་ཀྱང་མ་ཉེས། ཁྲུ་གསུམ་དུ་བྱས་ཀྱང་ཉེས་མེད། དེའི་ཞེང་ནི་ཁྲུ་དོ་དང་སོར་དྲུག་གོ། །གདིང་བའི་ཞེང་ནི་ཁྲུ་དོ་དང་སོར་དྲུག་
གི་ཐད་དུ་བྱའོ། །ཞེང་དང་ཆུའི་ཚད་ནི་འདི་ལས་ལྷག་པར་བྱས་ན་ལྟུང་བའོ། །ཉེས་བྱས་པ་ནི་འདི་ནས་བྲི་བ་ལ་བསྔོས་ནའོ། །ལུས་རིང་པོ་ཁྲུ་ཕྱེད་དང་ལྔ་དགོས་པ་ལས་དེ་བས་ན་ཆུང་ངུ་བྱས་སམ་ལུས་ཆུང་ངུ་ཁྲུ་གསུམ་དགོས་པ་ལས་དེ་ལས་ཆུང་ངུ་བྱས་ཀྱང་ཉེས་བྱས་སོ། །མདོ་བཞིན་གཉིས་
ཀྱང་ངོ་། །གཡན་པ་དང་རས་ཆེན་གཉིས་ཀྱང་ཚད་ལས་ཆུང་ངུ་བྱས་ན་ཉེས་བྱས། གདིང་བར་ཆུད་པའོ། །གདིང་བ་ཚད་ལས་འདས་པའི་ལྟུང་བ་རྫོགས་སོ།།     །།གཡན་པ་དགབ་པའི་ལྟུང་བ་ལ་འཆད་དེ། གཡན་པ་དགབ་པ་ཚད་ལས་འདས་པར་བྱས་ན་ལྟུང་བར་འགྱུར་རོ། །ཁྲུ་དྲུག་
དང་གསུམ་མོ། །གཡན་པ་དགབ་པའི་ཚད་ནི་ཞེང་དུ་ཁྲུ་གསུམ་ཆུར་ཁྲུ་དྲུག་ཏུ་བྱའོ། །གཡན་པ་དགབ་པར་ཆུད་པའོ། །གཡན་པ་དགབ་པ་ཚད་ལས་འདས་པའི་ལྟུང་བ་རྫོགས་སོ།།     །།རས་ཆེན་གྱི་ལྟུང་བ་ལ་འཆད་དེ། དབྱར་གྱི་རས་ཆེན། རས་ཆེན་ཚད་ལས་འདས་པར་བྱས་ན་ལྟུང་བར་
འགྱུར། དགུ་དང་གསུམ་དང་སོར་བཅོ་བརྒྱད་དོ། །རས་ཆེན་གྱི་ཚད་ནི་ཞེང་དུ་ཁྲུ་གསུམ་དང་སོར་བཅོ་བརྒྱད་ཆུར་དགུ་སྟེ་དེ་ལས་ཚད་ལས་འདས་པར་བྱས་ན་ལྟུང་བར་འགྱུར་རོ། །དབྱར་གྱི་རས་ཆེན་དུ་ཆུད་པའོ། །རས་ཆེན་ཚད་ལས་འདས་པར་བྱས་པའི་ལྟུང་བ་རྫོགས་སོ།།     །།བདེ་