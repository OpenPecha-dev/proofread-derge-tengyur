ཕྱིར་ཁུར་བ་རངས་པར་མི་སྦྱིན། དགོས་ན་ཕྱིས་དགྲོལ། དགེ་བསྙེན་དབུལ་པོར་གྱུར་པ་དེ་སླར་ཕྱུག་པར་གྱུར་ཏེ་དགེ་འདུན་ལ་སྤྱན་འདྲེན་ཅིང་གསོལ་ན་མི་བསླང་བར་འོག་ཁྲིམས་བཅས་པ་སླར་དགྲོལ་ཞིང་བཤིག་སྟེ་འདོང་ངོ་། །སློབ་པའི་ཁྲིམས་བཅས་པར་སླར་དགྲོལ་ཞིང་བཤིག་སྟེ་
འདོང་ངོ་། །སློབ་པའི་ཁྲིམས་བཅས་པའི་རིགས་སུ་སྔར་མ་ཐོས་པར་བཟའ་བ་དང་བཅའ་བ་བླངས་ན་མ་གཏོགས་པ་ནི་ག་གོན་དང་རྩ་བ་དང་སྔོན་པོ་མ་ཕོངས་པ་ལ་ཟོས་ནའོ། །དགེ་བསྙེན་དབུལ་པོའི་ཁྱིམ་དུ་མི་འདོད་པར་འོག་ཁྲིམས་བཅས་པ་ལས་དེར་དོང་ཞིང་ནོར་རྫས་བླངས་སམ་
ཟོས་ན་སོ་སོར་མཐོལ་བའོ། །ཉེས་མེད་པ་ནི་འོག་ཁྲིམས་མ་བཅས་པའི་མདུན་དུ་སྤྱན་དྲངས་པ་ལ་འོག་ཁྲིམས་བཅས་པའི་འོག་ཏུ་ཟན་ཟར་འདོད་པ་དང་ག་གོན་དང་རྩ་བ་དང་ལོ་མ་དག་པོངས་ཤིང་གནོད་པར་མི་འགྱུར་བའི་ཟས་ཟོས་པ་ཉེས་མེད་དོ། །རིགས་སུ་བསླབ་པ་ལས་འགལ་བར་
འཇུག་པ་སྟེ་སོ་སོར་མཐོལ་བ་གསུམ་མོ། །དགེ་བསྙེན་དབུལ་པོར་གྱུར་པ་ལ་དེའི་ཁྱིམ་དུ་མི་འདོང་བར་ཁྲིམས་བཅས་པ་ལས་སོང་སྟེ་ཟན་ཟོས་ན་སོ་སོར་མཐོལ་བ་སྟེ་རྫོགས་སོ།།     །།དབྱེ་བའི་སོ་སོར་མཐོལ་པ་ལ་འཆད་དེ། ནགས་ཉུལ་བའི་དགེ་སློང་སྐོས་ཤིག །དགེ་སློང་ཕལ་མོ་ཆེ་དགོན་
པ་ནི་གནས་ན་རྐུན་པོ་དང་མི་རྒོད་ལ་སོགས་པ་ཡོད་དམ་མེད་བརྟག་པའི་ཕྱིར་ཉུལ་ཞིང་བྱ་ར་བྱེད་པ་དགེ་སློང་ལ་བསྒོ་ཤིག །དཔག་ཚད་ཕྱེད་ཀྱི་ཁོ་ར་ཁོར་ཡུག་ཏུ་དེས་རྟོགས་ཤིག །ཉུལ་ཞིང་བྱ་ར་བྱེད་པར་བསྐོས་པའི་དགེ་སློང་དེས་གང་གིས་དཔག་ཚད་ཕྱེད་ཁོ་ར་ཁོར་ཡུག་ཏུ་ཉུལ་ཞིང་
རྟོགས་ཤིག །འཇིགས་པ་དང་བཅས་ན་དུ་བ་གྱིས་ཤིག །ཉུལ་ནས་མི་རྒོད་དམ། རྐུན་པོ་ཡོད་ན་གྲོགས་པོ་དག་ལ་གོ་བར་བྱ་བའི་ཕྱིར་དུ་བརྡ་བྱ་མི་མང་དུ་ཡོད་པ་ལྟར་བྱ་ཞིང་བསྡིགས་པར་བྱ་བའི་ཕྱིར་ཤིང་གི་ཁ་རས་ཀྱི་བ་དན་བཏགས་ལ་བསྒྲེང་སྟེ་མཐོང་བར་བྱ། བ་དན་ཀྱང་སྒྲེངས་ཤིག །
གྲོགས་མི་འོང་བ། ལམ་མི་ཤེས་པའི་ཕྱིར་རྩྭའི་ལོ་མ་ལམ་དུ་བོར་བ་ལ་མཚོན་གྱིས་བརྡ་བྱ། མི་མང་དུ་ཉལ་ཉལ་བ་ལྟར་རྩྭ་མང་དུ་བཏིང་བ་ལའང་བྱ། ལོ་མི་ཕུང་པོ་དག་ལམ་དུ་ཁྲོམ་ཤིག །མདོ་འདིའི་ཏི་ཀ་ནི་གོང་མ་ལ་འདུག་པ་ཡིན་ནོ། །གོང་མའི་ཏི་ཀ་ནི་གོང་མའི་སྟེང་དུ་འདུག་པའི་མཇུག་ལས་