ཡང་དེ་ལྟར་ཡོངས་སུ་རྫོགས་པར་བྱའོ། །དེ་དག་མདུན་དུ་འདུག་པས་ཀྱང་མྱུར་དུ་འགྲུབ་པ་ཡིན་ཏེ། དུག་དང་། ཁྲག་དང་སྒོག་པ་དང་། ཡུངས་ཀར་དཀར་པོ་རྣམས་གཅིག་ཏུ་བསྲེས་ཏེ། བཏགས་པའི་སྤོས་ཀྱིས་བདུག་པར་བྱ་སྟེ། ལུགས་མ་དང་ཐང་སྐུ་ལ་སོགས་པ་
ཡང་བདུག་པར་བྱའོ། །སྲན་མ་དང་ལྷན་ཅིག་བཙོས་པའི་འབྲས་དང་། ཆང་དང་མེ་ཏོག་དང་། བདུག་པ་དང་། བྱུག་པ་དང་། ཤ་ལྔ་དང་། བདུད་རྩི་ལྔ་དང་། དེ་རྣམས་ཀྱིས་ནག་པོ་ཆེན་པོ་ལ་གཏོར་མ་སྦྱིན་པར་བྱའོ། །དེ་རྣམས་ཡོངས་སུ་རྫོགས་ནས།སྔགས་
བཟླས་པར་བྱ་སྟེ། ཨོཾ་མ་ཧཱ་ཀཱ་ལཱ་ཡ་ཧཱུཾ་ཧཱུཾ་ཕཊ་ཕཊ་སྭཱ་ཧཱ། འདི་ནི་སྔགས་ཀྱི་རྒྱལ་པོ་དཔག་བསམ་གྱི་ལྗོན་ཤིང་ངམ། ཡིད་བཞིན་གྱི་ནོར་བུ་རིན་པོ་ཆེ་ལྟ་བུའོ། །སྙིང་ག་དང་ཁ་ནས་མངོན་པར་འཐོན་ཏེ།  ལྟེ་བའི་པདྨ་ལ་བབས་པར་བསམ་པར་བྱའོ། །དེ་ཡང་མྱུར་བ་མ་
ཡིན་ཅིང་བུལ་བ་ཡང་མ་ཡིན་ལ། ཡི་གེ་འབྲུ་ཡང་མ་ལུས་པར་མ་ཡེངས་པར་བཟླས་པར་བྱའོ། །དེ་ལྟར་སྔགས་པས་བྱའོ། །དེ་ལྟར་སྔགས་ཀྱི་སྐྱོན་ཐམས་ཅད་སྤངས་པའོ། །མཚན་མོའི་ཐུན་གསུམ་ལ་གཏོར་མ་བྱིན་ཏེ། སྲོད་དང་གུང་དང་ཐོ་རངས་ཀྱི་སྣང་བ་སྤངས་
པའོ། །བརྟན་པའི་སེམས་ཀྱིས་བཟླས་པས་ཟླ་བ་དྲུག་གིས་འགྲུབ་པོ། །གྲུབ་པ་རྣམས་ཀྱང་རབ་ཏུ་སྟེར་ཞིང་། གྲུབ་པ་རྣམས་གང་ཞེ་ན། དབང་དང་དགུག་པ་དང་པོར་འབྱུང་ངོ་། །གཉིས་པ་ལ་རེངས་པ་དང་བསྐྲད་པའོ། །གསུམ་པ་ལ་དབྱེ་བ་དང་བསད་པ། ཞི་བ་
དང་རྒྱས་པ། ལྔ་པ་ལ་དོན་ཐམས་ཅད་འགྲུབ་པོ། །དེ་ལྟར་གྲུབ་པ་བརྒྱད་གྲུབ་ནས། ཇི་ལྟར་ཆུ་ཀླུང་གི་རྒྱུན་འགྲོ་ཞིང་སྒྲ་སྒྲོགས་པ་ལྟར། རྟག་ཏུ་ནག་པོ་ཆེན་པོ་སྒྲུབ་པའི་རྣལ་འབྱོར་ལ་བརྩོན་པར་བྱའོ། །སེམས་མ་ཡེངས་པར་བསྒྲུབས་པས་ཐེ་ཚོམ་མེད་པར་འགྲུབ་བོ། །
སེམས་མི་གཡོ་བས་ནི་སངས་རྒྱས་ཀྱི་གྲུབ་པ་ཡང་སྟེར་རོ། །དེ་ནས་གཞན་བརྗོད་པར་བྱ་བ། བརྩོན་འགྲུས་ཀྱིས་སྔགས་པའི་འབྲས་བུ་བརྗོད་པར་བྱ་སྟེ། ཟླ་བ་དྲུག་ལ་རྩོལ་བ་བྱས་ཏེ་འབུམ་ཕྲག་གསུམ་བཟླས་པས། བློ་གྲོས་རབ་ཏུ་རྣོ་བར་འགྱུར་ཞིང་། དྲི་མ་མེད་ཅིང་ཀུན་དུ་