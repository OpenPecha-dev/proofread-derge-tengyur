པས་དགྲ་བཅོམ་པར་འགྱུར་རོ། །འབྲས་བུ་བཞིའི་བར་ན་གནས་པ་རྣམས་ནི་ལམ་དུ་ཞུགས་པར་ཤེས་པར་བྱའོ། །སྡུག་བསྔལ་བ་ལ་སོགས་པ་འཕགས་པའི་བདེན་པ བཞིའི་ཡུལ་ཅན་སྐད་ཅིག་མ་བཅོ་ལྔའི་བདག་ཉིད་མཐོང་བའི་ལམ་དང་། བཅུ་དྲུག་པ་བསྒོམ་པའི་ལམ་གྱིས་མདོར་བསྡུས་ཏེ་
ལམ་གཉིས་ཀྱིས་ཉོན་མོངས་པ་རབ་ཏུ་སྤངས་པར་འགྱུར་རོ། །ཇི་སྐད་དུ། མ་མཐོང་མཐོང་ཕྱིར་མཐོང་བའི་ལམ། །དེར་ནི་སྐད་ཅིག་བཅོ་ལྔ་ཡིན། །བཅུ་དྲུག་པ་ནི་བསྒོམ་པའི་ལམ། །ཞེས་བྱ་བ་ལ་སོགས་པ་འབྱུང་ངོ་། །དེའི་ཕྱིར་མཐོང་བ་དང་བསྒོམ་པའི་ལམ་ལ་དམིགས་པའི་ཤེས་
རབ་དེ་ལྟ་བུས་ཉོན་མོངས་པ་རྣམས་མཐར་བྱེད་པས་ན་ཤེས་རབ་མཐར་བྱེད་དོ། །དྲང་བའི་དོན་ནི་མི་མཐུན་པ་དང་གཉེན་པོའི་ལམ་བརྗོད་དོ། །རྣམ་པར་རྟོག་པའི་བདག་ཉིད་ཅན་ནི་ཤེས་རབ་སྟེ་ཞེས་པ་ལ།  རྟོག་པ་ནི་གསུམ་སྟེ།  སྣང་བ་དང་། སྣང་བ་མཆེད་པ་དང་། སྣང་བ་ཐོབ་པའོ། །
དེ་རྣམས་སྔགས་དང་ཕྱག་རྒྱའི་རིམ་པས་འོད་གསལ་བར་འཇུག་པས་མཐར་བྱེད་པས་ཤེས་རབ་མཐར་བྱེད་དོ། །ངེས་པའི་དོན་ནི་སེམས་རྣམ་པར་དག་པ་བརྗོད་པར་འདོད་པའི་ཕྱིར་རོ། །རྡོ་རྗེ་དམ་ཚིག་གིས་ཞེས་པ་ནི་ཁྲོ་བོའི་གཟུགས་དང་ཧ་ཧ་དགོད་པ་དང་གསོད་པ་ལ་སོགས་པ་དྲག་
པོ་ལས་ཀྱི་རབ་འབྱམས་རྣམས་ཀྱིས་སོ། །གདུག་པ་ནི་བརྒྱ་བྱིན་ལ་སོགས་པ་ཕྱོགས་སྐྱོང་བ་རྣམས་སོ། །དེ་རྣམས་སྐྲག་པར་མཛད་པ་ནི་དགུག་པ་དང་ཕུར་བུས་གདབ་པ་དང་། བརྡུང་བའི་མཚན་ཉིད་དོ། །ཡང་ན་ཞེས་བྱ་བ་འདིས་ཕྱོགས་གཞན་བཤད་པ་ཡིན་ཏེ། འཇིག་རྟེན་པའི་
མཁའ་འགྲོ་མ་རྣམས་ནི། ཨུ་མ་དང་། བདེ་ཕྱོགས་མ་དང་། དཔལ་མོ་དང་།  གྲགས་པ་མ་ལ་སོགས་པའོ། །དེ་རྣམས་སྐྲག་པར་མཛད་པ་ནི་ནན་གྱིས་ཕྲོགས་ཏེ་ལོངས་སྤྱོད་པའོ། །ཁྲོ་བོའི་གཟུགས་ཀྱིས་དེ་དག་གདུལ་བའི་ཕྱིར་རོ། །ཇི་སྐད་དུ། བདེ་མཆོག་ལས། སངས་
རྒྱས་ཐམས་ཅད་ལྷག་མོས་པས། །སྡིག་མེད་སྟོབས་ཀྱིས་མནན་ནས་ཀྱང་། །གནོད་དང་ཟིལ་གྱིས་གནོན་པ་ཡིས། །འཇིག་རྟེན་ཐམས་ཅད་རབ་འཇོམས་བྱེད། །ཤིན་དུ་གདུག་པ་དྲག་པོ་མཆོག །སེམས་ཅན་ཁམས་ནི་དུ་མ་རྣམས། །བྱི་ཤོར་རྒུ་བ་བཅིངས་པ་ཡིས། །