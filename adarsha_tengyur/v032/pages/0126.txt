ཡིན་པའི་ཕྱིར་རོ། །དེ་ལྟར་ཇི་སྲིད་ཐ་མལ་པའི་ལུས་མ་སྦྱངས་པ་དེ་སྲིད་དུ་ཐ་མལ་པ་མ་ཡིན་པའི་རྡོ་རྗེའི་སྐུའི་མཚན་ཉིད་ཀྱི་སངས་རྒྱས་ཉིད་ཐོབ་པར་མི་འགྱུར་རོ། །དེ་ཡང་ཐེག་པ་ཆེན་པོ་ལ་མེད་དེ། ལྷའི་རྣམ་པ་བསྒོམ་པ་མེད་པའི་ཕྱིར་རོ། །དེ་མི་བསྒོམ་པ་ནི་དབང་པོ་རྣོ་བ་མ་ཡིན་པའི་
ཕྱིར་རོ། །ལུས་གང་གི་ཐ་མལ་པ་འཆིང་བ་དེ་ཉིད་ཀྱི་རྣམ་པར་སྦྱང་བ་དང་ཡོངས་སུ་ཤེས་ན་གྲོལ་བར་འགྱུར་རོ། །དེ་ཡང་།རྨོངས་པ་གང་གིས་འཆིང་བ་ནི། །མཁས་པ་དེས་ནི་རབ་ཏུ་གྲོལ། །དེ་ལྟར་བྱང་ཆུབ་བསྒོམ་པའི་ཕྱིར། །ཐབས་འདི་ཐམས་ཅད་ལོག་པ་ཡིན། །ཞེས་འབྱུང་ངོ་། །
གང་དང་གང་གིས་སྐྱེ་བོ་རྣམས། །མི་བཟད་ལས་ཀྱིས་འཆིང་འགྱུར་བ། །ཐབས་དང་བཅས་པ་དེ་ཉིད་ཀྱིས། །སྲིད་པའི་འཆིང་བ་ལས་གྲོལ་འགྱུར། །ཞེས་འབྱུང་ངོ་། །འོད་སྲུངས་འདི་ལྟ་སྟེ། བུ་རམ་གྱི་ཤིང་དང་འབྲས་ཀྱི་ཞིང་རྣམས་ལ་ལུད་ཀྱི་ཕུང་པོ་ཕན་པར་གྱུར་པ་དེ་བཞིན་དུ་
བྱང་ཆུབ་སེམས་དཔའ་སེམས་དཔའ་ཆེན་པོ་ལ་ཡང་ཉོན་མོངས་པ་ཁོ་ན་ཕན་པར་འགྱུར་ཞེས་གསུངས་པས་སོ། །དེའི་ཕྱིར་སྔགས་ཀྱི་ཐེག་པ་ལ་སྣོད་དུ་གྱུར་པའི་རྣལ་འབྱོར་པ་རྣམས་ནི་དབང་པོ་རྣོ་བ་ཡིན་ནོ། །ཐེག་པ་ཆེན་པོ་པ་དེ་དག་ཀྱང་འདིར་རྗེས་སུ་གཟུང་བར་བྱ་བ་ཡིན་པ་དང་། སྔགས་ཀྱི་
ཐེག་པ་ཆེན་པོའི་སྣོད་དུ་རུང་བ་ཡིན་ཏེ། འབྲས་བུ་ལ་དབྱེར་མེད་པའི་ཕྱིར་རོ། །ཇི་སྐད་དུ། དགའ་བ་མི་ཟད་འོད་གསལ་ཞིང་། །སྣ་ཚོགས་གཟུགས་ཅན་མི་རྟོག་པ། །སྙིང་རྗེ་ཆེན་པོའི་རོས་ཁྱབ་པ། །ཆོས་དབྱིངས་བདག་ཉིད་འབྲས་བུ་ཡིན། །ཞེས་གསུངས་སོ། །རེ་ཞིག་
ཐེག་པ་ཆེན་པོ་འདི་བཞག་ན་གསུམ་པོ་དག་ཀྱང་སྔགས་ཀྱི་ཐེག་པ་ཆེན་པོའི་སྣོད་དུ་རུང་བར་འགྱུར་རོ། །གང་གི་ཚེ་དེ་རྣམས་བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་རྣམས་ཀྱི་འོད་ཟེར་གྱི་འཁོར་ལོས་བསྐུལ་བ་དེའི་ཚེ། དོན་དམ་པའི་བློ་ཡང་དག་པར་བསྐྱེད་པས་མི་རྟོག་
པའི་ཏིང་ངེ་འཛིན་མངོན་དུ་བྱས་ནས། དེ་ཁོ་ན་ཉིད་ལ་འཇུག་ཅིང་ཡང་དག་པར་རྫོགས་པའི་སངས་རྒྱས་ཉིད་དུ་འགྱུར་རོ། །འཁོར་ལོས་སྒྱུར་བའི་རྒྱལ་པོས་དབང་བསྐུར་བས་ཐ་མལ་པའི་རྒྱལ་པོ་རྒྱལ་པོ་ཆེན་པོར་འགྱུར་བ་བཞིན་ནོ། །གཞན་ཡང་ཉན་ཐོས་ལ་སོགས་པ་དེ་རྣམས་