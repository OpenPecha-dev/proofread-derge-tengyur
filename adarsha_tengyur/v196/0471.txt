རྒྱལ་ཆེན་པོ་ཏའི་སི་ཏུ་གྲགས་པ་དཔལ་བཟང་པོས་ཐུགས་དགོངས་བཟང་པོས་ཀུན་ནས་བསླངས་ནས་ཉེར་མཁོའི་རྫས་རྣམས་གནང་ཞིང་། ཡིག་མཁན་ལ་ཞལ་ཏ་དང་། གནང་སྦྱིན་ལ་སོགས་པ་མཐུན་རྐྱེན་ཐམས་ཅད་ཀྱང་ཐུགས་
ལ་བཏགས་ཏེ། མཁས་གྲུབ་དུ་མ་བརྒྱུད་མར་བྱོན་པའི་དཔལ་ངམ་རིང་གི་ཡང་རྩེའི་གཙུག་ལག་ཁང་དུ་པཎྜི་ཏ་ཆེན་པོ་ཤྲཱི་མ་ཎི་ཀ་དང་། སྒྲ་ཚད་པ་དཔལ་ལྡན་པ་བསོད་ནམས་བཟང་པོ་ལ་སོགས་པ་ཡོངས་འཛིན་དམ་པ་རྣམས་ཀྱི་ཞབས་རྡུལ་ལ་སྤྱི་བོས་རེག་པར་གྱུར་
པ་རྒྱལ་བའི་དགེ་སྦྱོང་ལོ་ཙཱ་བ་རྡོ་རྗེ་རྒྱལ་མཚན་གྱིས་ལེགས་པར་བསྒྱུར་བའོ།།      །།རྣམ་མང་ཐེ་ཚོམ་གཅོད་པར་བྱེད་ཅིང་ལྐོག་གྱུར་དོན་ནི་མ་ལུས་འཇལ། །གནས་གསུམ་ཤེས་བྱའི་ཡིན་ལུགས་མཐོང་བྱེད་ཀུན་གྱི་མིག་གྱུར་བསྟན་བཅོས་འདི། །
རིགས་གཟུགས་འབྱོར་པའི་དཔལ་གྱིས་མངོན་མཐོ་མི་དབང་ཐུགས་རྗེའི་མཐུ་སྟོབས་དང་། །རེག་གནས་དོན་གཉེར་སྐལ་བཟང་བདག་གིས་བརྡ་སྤྲོད་རྒྱ་ཆེན་གོམས་ལས་གྱུར། །ཕུན་ཚོགས་བསྟན་བཅོས་རྩེ་གཅིག་འབད་ནས་བསྒྱུར་བའི་དགེ་ཚོགས་ཆུ་ཀླུང་རྣམས། །དམ་
ཆོས་ཆུ་རྒྱུན་ཀུན་དང་རོལ་ཞིང་གཞན་ཕན་རྦ་རླབས་ཆེར་འཐོར་ནས། །བསོད་ནམས་ཡེ་ཤེས་ཚོགས་གཉིས་རྒྱ་ཆེན་རྒྱ་མཚོའི་ངོགས་སུ་མྱུར་ཞུགས་ཏེ། །སྐྱེ་འགྲོ་ཀླུ་དབང་དུག་གསུམ་ཚ་བས་གདུངས་པའི་གདུང་བཞི་བྱེད་ཤོག །ལོ་ཆེན་རྡོ་རྒྱལ་ཉིན་མོར་བྱེད་པ་ནི། །
ཕུན་ཚོགས་བསྟན་བཅོས་པད་ཚལ་རྒྱས་པར་བྱས། །དེ་ཡི་ལེགས་བཤད་རོ་བཅུད་མ་ལུས་པ། །རྐང་དྲུག་ལྡན་པ་སངས་རྒྱས་འཕེལ་གྱིས་མྱངས།།      །།དགེ་ལེགས་འཕེལ།།      །།