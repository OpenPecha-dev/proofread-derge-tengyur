བའམ། སྔ་མའི་གནས་ལས་གྱུར་པར་བྱས་པའི་ཕྱིར་དེ་ཡང་མཚན་ཉིད་དང་རྣམ་པར་གཞག་པའི་ཚེ་ན་ནི་བྱེད་པ་ལ་ཡོད་པའི་གཡོ་བའམ་རྩོལ་བ་ལས་སུ་གཟུང་ངོ་། །བྱེད་པ་དང་རྣམ་པར་གཞག་པའི་ཚེ་ན་ནི་བྱ་བའི་གཞི་ལ་ཡོད་པའི་སྔ་མའི་གནས་ལ་འགྱུར་པ་ལས་སུ་གཟུང་ངོ་། །བྱ་
བ་དང་རྣམ་པར་གཞག་པའི་ཚེ་ན་ནི་བྱ་བའི་གཞི་དང་བྱ་བ་ཉིད་གཉིས་ཀ་བྱ་བར་གཟུང་སྟེ། ལས་ནི་བྱེད་པ་ལ་ཡོད་པའི་གཡོ་རྩལ་དུ་གཟུང་ངོ་། །འདིར་ནི་རྣམ་པར་དབྱེ་བ་སྟོན་པའི་དོན་ཡིན་པས་བྱེད་པ་དང་རྣམ་པར་གཞག་པའི་ལས་ཉིད་གཟུང་བར་བྱའོ། །དེ་ཡང་འབྲས་བུའམ། དོན་དང་དགོས་
ཆེད་ལྟ་བུ་དང་། གནས་སམ་ལྡན་པར་བྱེད་པ་དང་ཕྲད་པ་རྣམས་ནི་བཞི་པའམ། བདུན་པའི་དོན་ཡིན་པས་དེ་ནི་འདིར་འགོག་གོ། །སྤྱིའི་དབྱེ་བ་ནི་བྱེད་པའི་དོན་གྱིས་ཤེས་པར་བྱའོ། །བྱེད་པ་ནི་བྱེད་པ་པོ་དང་བཅས་པ་སྟེ། དེ་ཡང་རབ་ཏུ་སྐྱེད་པར་བྱེད་པ་དང་། རྣམ་པར་འཇོག་པར་བྱེད་པ་
དང་། ཤེས་བྱ་ཤེས་པར་བྱེད་པ་རྣམས་སོ། །དེ་དག་ཀྱང་གཅིག་དང་དུ་མའི་སྒོ་ནས་མུ་བཞི་སྟེ། དམིགས་པ་དང་དེ་མ་ཐག་པ་དང་བདག་པོ་དུ་མས་བྱ་བ་རྣམ་ཤེས་གཅིག་སྐྱེད་པ་དང་། འབྱུང་བ་བཞི་དང་དུས་ཀྱི་ཁམས་ལྟ་བུ་དུ་མས་བྱ་བ་འབྲས་བུ་གཅིག་སྐྱེད་པ་ལྟ་བུ་ནི་དུ་མས་
གཅིག་ལ་བྱེད་པ་ཡིན་ནོ། །དམིགས་པས་འདྲ་བ་སྐྱེད་པ་དང་། དེ་མ་ཐག་པས་ཤེས་པའི་རིགས་སུ་སྐྱེད་པ་དང་། བདག་པོས་ཡུལ་འཛིན་པའི་ངོ་བོར་སྐྱེད་པ་ལྟ་བུ་དང་། འབྱུང་བ་དག་རྟེན་པ་དང་། སྡུད་པ་དང་། སྨིན་པ་དང་། མ་རུལ་པ་དང་། རིམ་གྱིས་
འཕེལ་བ་དང་། ཆ་མཉམ་པར་སྐྱེད་པ་ལྟ་བུ་ནི་དུ་མ་དུ་མ་ལ་བྱེད་པ་ལྟ་བུ་ཡིན་ནོ། །ཀུན་གཞི་ལྟ་བུ་རྣམ་པར་ཤེས་པ་ཀུན་སྐྱེད་པ་དང་། མ་རིག་པ་ལྟ་བུ་ལས་དང་སྡུག་བསྔལ་ཀུན་སྐྱེད་པ་དང་། ས་བོན་ལྟ་བུ་ཡལ་ག་ལོ་མ་ལ་སོགས་པ་སྐྱེད་པ་ལྟ་བུ་ནི་གཅིག་དུ་མ་ལ་བྱེད་པ་ལྟ་བུའོ། །
མ་རིག་པས་འདུ་བྱེད་དང་། དེ་བཞིན་དུ་རྒ་བའི་བར་ལྟ་བུ་དང་། ས་བོན་གྱིས་མྱུ་གུ་དང་། དེ་བཞིན་དུ་འབྲས་བུའི་བར་དུ་དང་། དེ་དག་རེ་རེའི་དབང་དུ་བརྗོད་པ་ཐམས་ཅད་ནི་གཅིག་གཅིག་ལ་བྱེད་པའོ། །རྣམ་པར་འཇོག་བྱེད་ནི་ལྷས་བྱིན་དང་ལག་ཆུའི་ཚོགས་ལྟ་བུ་དུ་མས་ཤིང་ལྟ་བུ་བྱ་བ་