བ་སྟེ་གྲངས་སྟོན་པ་ཞེས་བྱ་བའི་ཚིག་གོ། །རྟགས་ཅན་ནི་རྟགས་ཡོད་པའི་ཚིག་སྟེ། ཕོ་དང་མོ་དང་མ་ནིང་གི་རྟགས་གང་ཞིག་དང་ལྡན་ན་དོན་གང་རྒྱ་ཆེ་བ་དང་། བྱ་བ་བྱེད་པ་དང་། སྡུད་པ་ལ་སོགས་པ་བྱེད་པ་དང་མི་བྱེད་པ་དག་གིས་སྒྲ་མཚོན་པར་བྱེད་པ་
དག་གོ། །དེ་དག་དང་བཅས་པ་དང་འདྲེན་པ་དང་སྣང་བ་དང་ལྡན་པས་སོ། །མཐའ་ཡི་ཚིག་དང་དབུས་ཀྱི་ཚིག །ཅེས་བྱ་བ་ནི་གང་ཞིག་ལ་གང་ཞིག་ཡོད་ན་མཐའ་འདྲེན་པ་དང་དབུས་འདྲེན་ནུས་པའི་ཐ་ཚིག་ནི་མཐའ་དང་དབུས་ཀྱི་ཚིག་སྟེ། འདི་ལྟར་གཟུགས་ལ་སོགས་པ་ཞེས་བྱ་བ་དང་། གཟུགས་
ནས་རྣམ་པར་ཤེས་པ་ཞེས་པ་ལྟ་བུའོ། །ཉེ་དང་རིང་ལ་སྙེག་པ་དང་། །མངོན་དུ་བ་དང་ལྐོག་ཏུ་གྱུར། །རབ་ཏུ་ལྐོག་ལ་སྙེག་པ་དང་། །ཞེས་བྱ་བ་ནི་སྒྲ་གང་ཞིག་དོན་གང་ཉེ་བ་དང་། མངོན་དུ་གྱུར་པ་ལ་སྙིག་པར་བྱེད་པ་དང་གང་ཞིག་རིང་བ་དང་། ལྐོག་དང་ཤིན་ཏུ་
ལྐོག་ཏུ་གྱུར་པ་ལ་སྙེག་པར་བྱེད་པ་ཞེས་སྦྱར་བའོ། །དེ་ལ་དོན་ཉེ་བ་ནི་ཡུལ་ཐག་ཉེ་བ་སྟེ། གང་ཞིག་ལ་ལྟོས་ནས་འདི་ཐག་ཉེ་བའོ། །ཡུལ་གང་ཤེས་པའི་མངོན་སུམ་དུ་གྱུར་པ་ནི་མངོན་དུའོ། །དོན་འདིར་གྱུར་པ་ནི་བཤད་པའམ། འཆད་པའམ་གཞན་ཡང་རུང་སྟེ་འདིའོ་ཞེས་
བྱ་བར་བརྗོད་དོ། །རིང་བ་ནི་ཡུལ་ཐག་རིང་བ་སྟེ། གང་ཞིག་ལ་ལྟོས་ནས་དེ་ཐག་རིང་བ་ཞེས་བརྗོད་པའོ། །ལྐོག་ཏུ་གྱུར་པ་ནི་མངོན་དུ་བྱར་མི་ནུས་པའོ། །རབ་ཏུ་ལྐོག་ཏུ་གྱུར་པ་ནི་ལོ་རྒྱུས་མ་ཡིན་པས་ཤེས་པར་མི་ནུས་པ་སྟེ། དེ་དག་ལྐོག་ཏུ་གྱུར་པས་དེ་ཞེས་བྱ་བ་བརྗོད་དོ། །དེ་
ཡང་ངོ་བོ་ཉིད་དུ་དུས་དང་ཐ་སྙད་ཀྱི་དབྱེ་བས་འདྲེན་པ་མི་འདྲ་བར་འགྱུར་ཏེ། ངོ་བོ་ཉིད་སྟོན་པའི་ཚེ་ན་ནི་ཐག་རིང་བ་ཡུལ་གང་བདག་དང་མ་འབྲེལ་པ་དང་། བདག་གང་ཞིག་གིས་བཞག་ན་དེ་དང་འབྲེལ་པ་གཞན་དང་། མི་བརྗོད་པར་མི་ནུས་པ་དང་ངོ་བོ་ཉིད་བདེན་པ་དག་ལ་ཡང་
འཇུག་པར་བྱེད་དེ། འདི་ལྟར་འབྲེལ་པའམ་མ་འབྲེལ་པ་དག་འབྲེལ་པ་ནི་སྐྱེས་བུ་གཞན་དང་སྐྱེས་བུ་གཞན་ནོ། །དེའི་སྐྱེས་བུ་བྱ་བས་བརྗོད་པ་ལྟ་བུའོ། །མིང་བརྗོད་པར་མི་ནུས་པ་ནི་གསང་བར་འོས་པ་མི་སྟོན་པར་འདོམས་པ་ནི་དེ་མ་སྟོན་ཅིག་ཅེས་བརྗོད་པ་ལྟ་བུའོ། །ངོ་བོ་