ཚུལ་ནི་དངོས་སུ་འཇུག་པའི་ཚུལ་དང་། བརྒྱུད་པའི་ཚུལ་ཏེ་སྔར་དཔྱད་ཟིན་ཏོ། །འདི་རུ་ཞེས་བྱ་བ་ནི་མཚོན་པར་བྱེད་པའི་སྐབས་འདིར་རོ། །ཚུལ་ཞེས་བྱ་བ་ནི་ཐབས་ཡིན་ནོ་ཞེས་སོ། །ཐབས་ཀྱང་ལུགས་སམ་སྒོའོ། །གཞན་དུ་ནི་རང་བཞིན་དང་། རིགས་པ་དང་། 
སྡོམ་པ་དང་། ཉེ་བར་སྦྱོར་བ་དང་། དམན་པ་དག་ལ་ཡང་འཇུག་གོ་ཞེས་བྱ་བ་ཡིན་ནོ། །དགོས་པ་སྟོན་པ་ནི། ཐབས་ཀྱི་འབྲས་བུ་དགོས་པའོ། །ཞེས་བྱ་བ་ཡིན་ཏེ། ཐབས་དེ་དག་གི་བྱ་བའི་འབྲས་བུ་ནི་སྒྲ་བརྗོད་པའི་དགོས་པ་ཡིན་ཏེ། ཀུན་དུ་རྟོག་པ་ཟློག་པ་དང་། ཆོས་རྣམས་ཀྱི་དངོས་
པོ་བསྟན་པ་དང་། གཞན་གྱི་ཁས་བླངས་བསལ་བ་དང་། རང་གི་གཞུང་བསྒྲུབ་པར་བྱ་བ་རྣམས་གྲུབ་པ་ཁོང་དུ་ཆུད་པ་ཡིན་ཏེ། དེ་ནི་དགོས་པའོ། །དུས་སྟོན་པ་ནི། འབྱུང་དུས་རྣམ་པ་བཞིར་བཤད་པ། །སྨྲ་བར་བྱེད་པ་གང་ཞིག་གི། །ཡིད་ལ་བྱེད་པ་གང་ལྡན་པ། །འདོད་ལྡན་འབྱུང་
བའི་དུས་སུ་འདོད། །ཅེས་བྱ་བ་ཡིན་ཏེ། སྨྲ་བ་པོའི་འདོད་པ་གང་ཡིད་ལ་བྱེད་པའི་དུས་ནའོ་ཞེས་བྱ་བར་འགྱུར་རོ། །དེ་ལ་དགག་པའི་སྒྲ་འབྱུང་བའི་དུས་རྣམ་པ་བཞི་ནི་དོན་མ་རྟོགས་པ་རྟོགས་པར་བྱ་བ་དང་། ལོག་པར་རྟོགས་པ་དགག་པ་དང་། སོམ་ཉི་ཟ་བ་བསལ་བ་དང་། ངོ་བོ་ཉིད་
རྟོགས་པར་བྱའོ། །སྨྲ་བ་པོའི་ཡིད་ལ་བྱེད་པ་ནི་དོན་དེ་རྣམས་ཇི་ལྟ་བ་དེ་ལྟར་འདོད་པ་ཡིད་ལ་བྱེད་པ་སྟེ། དེ་གང་དང་ལྡན་པ་དེ་ན་དེ་དག་སྟོན་པའི་སྒྲ་འབྱུང་བར་འགྱུར་བས་སྒྲ་འབྱུང་བའི་དུས་སུ་འདོད་དོ། །ད་ནི་མེད་པར་དགག་པ་དང་། མ་ཡིན་པར་དགག་པའི་བྱེ་བྲག་དེ་སྙེད་བརྗོད་པའི་གཞི་འམ་རྩ་
བ་བསྟན་པའི་ཕྱིར། བྱེ་བྲག་རྩ་བ་འདི་ཡིན་ཏེ། །ཟེད་པ་ཡོད་པ་མི་སྒྲུབ་སྟེ། །མ་ཡིན་པ་ནི་ཡིན་པ་སྒྲུབ། །ཅེས་བྱ་བ་སྨོས་སོ། །དེའི་དོན་ནི་འདི་ཡིན་ཏེ། མེད་པར་དགག་པ་ནི་ཡོད་པ་བཀག་པའི་མེད་པས་བསྟན་པར་བྱ་བ་ཡོད་པ་སྒྲུབ་པར་མི་བྱེད་ལ་མ་ཡིན་པར་དགག་པ་ནི་ཡིན་པ་བཀག་
པ་མ་ཡིན་པས་བསྟན་པར་བྱ་བའི་དངོས་པོ་ཡང་སྒྲུབ་པར་བྱེད་དེ། འདི་གཉིས་ནི་བྱེ་བྲག་གི་རྩ་བ་ཡིན་ནོ་ཞེས་པར་འགྱུར་རོ། །མེད་པར་དགག་པ་ཇི་ལྟར་ཡོད་པ་མི་སྒྲུབ་ཅེ་ན། མེད་པ་ཙམ་ཁོང་དུ་ཆུད་པས་དེའི་བྱ་བ་ཡོངས་སུ་རྫོགས་པ་ཡིན་པའི་ཕྱིར་རོ། །མ་ཡིན་པར་དགག་པ་ཡིན་