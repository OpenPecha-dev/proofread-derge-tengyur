ཏན་ནོར་ཞེས་པ་དང་། ལེགས་པར་བྱས་པ་ཉིད་དགའ་བ་ནི་ལེགས་པར་བྱས་པ་དགའ་བ་ཞེས་པ་དང་། རྨ་བྱ་ཉིད་ཀྱི་ཚང་ནི་རྨ་བྱ་ཚང་ཞེས་པ་ལ་སོགས་པ་ནི་ངེས་པར་འཛིན་པའི་ཚིག་སྡུད་པ་ཞེས་བྱའོ། །འབྲུ་མང་པོ་པ་ནི་རྣམ་པ་བདུན་ཏེ། གང་ཞེ་ན། ཚིག་གཉིས་ཀྱི་འབྲུ་
མང་པོ་པ་དང་། མང་པོའི་ཚིག་གི་དང་། ཚིག་ཕྱི་མ་གྲངས་ཅན་གྱི་དང་། ཚིག་གཉི་ག་གྲངས་ཅན་གྱི་དང་། ཚིག་སྔ་མ་དང་བཅས་པ་དང་། ཕན་ཚུན་བྱ་བ་བྱེད་པའི་མཚན་ཉིད་ཀྱི་དང་། ཕྱོགས་མཚམས་ཀྱི་མཚན་ཉིད་ཀྱི་འབྲུ་མང་པོ་པ་ཞེས་བྱ་བ་རྣམས་སོ། །དེ་ལ་རེ་ཞིག་གཉིས་ཀྱི་ནི་ཇི་ལྟར་ཤིང་གང་ལ་སྤྲེའུ་
སྟོབས་ཅན་ཡོད་པ་དེ་ནི་སྤྲེའུ་སྟོབས་ཅན་ཤིང་ཞེས་པ་དང་། བཅོམ་ལྡན་འདས་གང་ལ་འདོད་པ་ལས་རྒྱལ་བ་མངའ་བ་དེ་ནི་འདོད་པ་ལས་རྒྱལ་བའི་བཅོམ་ལྡན་འདས་ཞེས་པ་དང་། བྲམ་ཟེ་གང་ལ་ཟས་ཉེ་བར་སྦྱིན་པ་ཡོད་པ་དེ་ནི་ཉེ་བར་སྦྱིན་པ་ཅན་གྱི་བྲམ་ཟེ་ཞེས་པ་དང་། གྲོང་ཁྱེར་གང་ལ་མི་འབྱུང་
བ་ཡོད་པ་དེ་ནི་མི་འབྱུང་བའི་གྲོང་ཁྱེར་ཞེས་པ་དང་། སྐྱེས་བུ་གང་ལ་གོས་དཀར་པོ་ཡོད་པ་ནི་གོས་དཀར་པོའི་སྐྱེས་བུ་ཞེས་པ་དང་། ཤིང་གང་ལ་ནམ་མཁའ་ལ་འགྲོ་བ་ཡོད་པ་དེ་ནི་ནམ་མཁའ་ལ་འགྲོ་བ་ཅན་གྱི་ཤིང་ཞེས་པ་དང་། གཞན་འབྲུ་མང་པོ་པ་ཞེས་བྱ་བ་ནི་ཚིག་གཞན་དུ་མའི་དོན་ནི་འབྲུ་
མང་པོ་པའི་ཚིག་སྡུད་པ་ཞེས་བྱའོ། །མང་པོའི་ཚིག་གི་ནི་ཇི་ལྟར་སྐྱེས་བུ་ཆེན་པོ་གང་གིས་བརྟུལ་བས་ལེན་པ་ཕུན་སུམ་ཚོགས་པ་དེ་ཉིད་ཀྱིས་བརྟུལ་བས་རྙེད་པ་ཕུན་སུམ་ཚོགས་པའི་སྐྱེས་བུ་སྟེ། ཚིག་གཞན་དུ་མའི་ཚིག་སྡུད་པ་ཞེས་བྱའོ། །གྲངས་ཀྱི་ཚིག་ཕྱི་མའི་འབྲུ་མང་པོ་པའི་ཚིག་
སྡུད་པ་ནི་ཇི་ལྟར་སྐྱེས་བུ་འདི་ནི་བཅུ་དང་ཉེ་བས་ཉེ་བའི་བཅུ་ཞེས་པ་དང་། སྐྱེས་བུ་འདི་ནི་ཉི་ཤུ་དང་ཉེ་བས་ཉེ་བའི་ཉི་ཤུ་ཞེས་པ་ལྟ་བུའོ། །གྲངས་ཀྱི་ཚིག་གཉི་ག་ནི་ཇི་ལྟར་གཉིས་དང་གསུམ་ནི་གཉིས་གསུམ་ཞེས་པ་ལྟ་བུ་སྟེ། གྲངས་དང་། གྲངས་མེད་པ་དང་། ཉེ་བ་དང་། རིང་བ་དང་། ལྷག་
པ་དང་། གྲངས་ཅན་གྱི་ཚིག་སྡུད་པ་ཞེས་བྱ་སྟེ། འབྲུ་མང་པོ་པ་ལ་སོགས་པའི་གྲངས་ཅན་ནི་འབྲུ་མང་པོ་པའི་ཚིག་སྡུད་པ་ཞེས་བྱའོ། །ཚིག་སྔ་མ་དང་ལྷན་ཅིག་པ་ནི་ཇི་ལྟར་གང་གིས་རྩ་བ་དང་བཅས་པའི་ཤིང་བཏོན་པ་དེས་མཚུངས་པས་སྦྱོར་བ་ནི་ཚིག་སྔ་མ་དང་ལྷན་ཅིག་པའི་ཚིག་སྡུད་པ་ཞེས་བྱའོ། །