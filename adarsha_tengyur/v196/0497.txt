ལམ་ལ་ངེས་པར་སྦྱོར་བ་ནི་ངེས་པར་སྦྱོར་བའི་གཉིས་པའི་ཚིག་སྡུད་པ་ཞེས་བྱའོ། །གསུམ་པའི་དེའི་སྐྱེས་བུའི་ཚིག་སྡུད་པ་ནི་ཇི་ལྟར་ཤ་ཀུ་ལའི་ཁནྡ་ནི་ཤ་ཀུ་ལའི་ཁནྡ་ཞེས་པ་དང་། ནོར་གྱི་དོན་ནི་ནོར་དོན་ཞེས་པ་ལྟ་བུ་སྟེ། དེ་བྱེད་པའི་དོན་གྱིས་ཡོན་ཏན་གྱི་ཚིག་གིས་གསུམ་པའི་
ཚིག་སྡུད་པ་ཞེས་བྱའོ། །ཡང་ཟླ་བས་སྔ་བ་ནི་ཟླ་བ་སྔ་མ་ཞེས་པ་དང་། ལོས་སྔ་བ་ནི་ལོ་སྔ་མ་ཞེས་པ་དང་། སྨྲ་བས་མཁས་པ་ནི་སྨྲ་མཁས་ཞེས་པ་སྟེ། སྔོན་དང་མཚུངས་པ་དང་། རྩོད་པ་དང་། མཁས་པ་དང་། འདྲེས་པ་དང་། འཇལ་བ་རྣམས་ནི་གསུམ་པའི་ཚིག་སྡུད་པ་ཞེས་བྱའོ། །
བཞི་པའི་དེའི་སྐྱེས་བུ་ནི་ཇི་ལྟར་ཁང་པའི་ཕྱིར་གྱི་ཤིང་ནི་ཁང་ཤིང་ཞེས་པ་དང་། རྣ་ཆའི་ཕྱིར་གྱི་གསེར་ནི་རྣ་ཆ་གསེར་ཞེས་པ་ལྟ་བུ་དང་། རྟག་པའི་དོན་གྱི་ཚིག་སྡུད་པ་དང་། སེམས་ཅན་གྱི་རྟགས་བརྗོད་པ་དང་། བྲམ་ཟེའི་ཕྱིར་གྱི་ནོར་ནི་བྲམ་ཟེ་ནོར་ཞེས་པ་དང་། བྲམ་ཟེའི་དོན་གྱི་ཐུག་པ་ལ་ནི་བྲམ་ཟེའི་
ཐུག་པ་ཞེས་པ་དེ་བྲམ་ཟེའི་དོན་གྱི་འོ་མ་ལ་ནི་བྲམ་ཟེའི་འོ་མ་ཞེས་པ་དང་། བྲམ་ཟེའི་ཕྱིར་གྱི་མཆོད་པ་ལ་ནི་བྲམ་ཟེའི་མཆོད་པ་ཞེས་པ་དང་། རྣམ་ཐོས་སྲས་ཀྱི་ཕྱིར་གྱི་གཏོར་མ་ལ་ནི་རྣམ་ཐོས་སྲས་ཀྱི་གཏོར་མ་ཞེས་པ་དང་། ཁྱད་པར་གྱི་ཕྱིར་གྱི་དོན་ནི་ཁྱད་པར་གྱི་དོན་ཞེས་པ་དང་། དེའི་དོན་
གྱི་སྟོབས་དང་། ཕན་པ་དང་། བདེ་བ་དང་། ཡོངས་སུ་སྲུང་བ་དག་ནི་བཞི་པའི་ཚིག་སྡུད་པ་ཞེས་བྱའོ། །ལྔ་པའི་དེའི་སྐྱེས་བུའི་ཚིག་སྡུད་པ་ནི་ཇི་ལྟར་སེང་གེ་ལས་འཇིགས་པ་ནི་སེང་གེའི་འཇིགས་པ་ཞེས་པ་དང་། རྩྭ་ར་ལས་འཇིགས་པ་ནི་རྩྭ་རའི་འཇིགས་པ་ཞེས་པ་སྟེ། འཇིགས་པ་
དག་ལ་ནི་ལྔ་པ་དེའི་སྐྱེས་བུའི་ཚིག་སྡུད་པ་ཞེས་བྱའོ། །ཕྱེད་ལས་འབྱོར་པ་ནི་ཕྱེད་འབྱོར་པ་ཞེས་པ་དང་། བདེ་བ་ལས་ཁུར་བ་ནི་བདེ་བ་ཁུར་བ་ཞེས་པ་ལྟ་བུ་སྟེ། ཐོབ་པ་དང་། ཁུར་བ་དང་། གྲོལ་བ་དང་། ལྷུང་བ་དང་། འདབ་མ་དང་། འདྲེས་པ་རྣམས་ཏེ། ལྔ་པའི་དེའི་སྐྱེས་བུའི་
ཚིག་སྡུད་པ་ཞེས་བྱའོ། །དྲུག་པའི་དེའི་སྐྱེས་བུ་ནི་ཇི་ལྟར་ཤིང་གི་རྩ་བ་ནི་ཤིང་རྩ་ཞེས་པ་དང་། ཤིང་གི་འབྲས་བུ་ནི་ཤིང་འབྲས་ཞེས་པ་ལྟ་བུ་སྟེ། དྲུག་པའི་ཚིག་སྡུད་པ་ཞེས་བྱའོ། །བྲམ་ཟེའི་ལེན་པ་ནི་བྲམ་ཟེ་ལེན་པ་ཞེས་པ་དང་། རྒྱལ་རིགས་ཀྱི་ལེན་པ་ནི་རྒྱལ་རིགས་ལེན་པ་ཞེས་བྱ་