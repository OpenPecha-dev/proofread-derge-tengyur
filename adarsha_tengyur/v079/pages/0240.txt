རྟག་ཏུ་སེམས་ཅན་བསྐྱང་བར་བྱ། །རྟག་ཏུ་སངས་རྒྱས་ཆེར་མཉེས་བྱ། །ཛམྦྷ་ལ་ལ་ཆུ་སྦྱིན་བྱ། །ལས་རྣམས་ཐམས་ཅད་ཡང་དག་སྤྱད། །བྱེ་མའི་མཆོད་རྟེན་ལས་ལ་ཡང་། །མཁས་པས་ཆོ་ག་བཞིན་དུ་བྱ། །གཞན་ཡང་རྒྱུད་རྣམས་དུ་མ་ལས། །བྱ་བའི་རིམ་པ་མང་དུ་
གསུངས། །བསོད་ནམས་ཡེ་ཤེས་ཚོགས་འདོད་པས། །རྟག་ཏུ་དད་དང་བརྩོན་འགྲུས་དྲན་པ་དང་། །ཤེས་བཞིན་ཏིང་འཛིན་མཆོག་ལ་གནས་བྱས་ནས། །གཡེང་སྤངས་བག་ཡོད་ཚུལ་གྱིས་ནི། །རྟག་ཏུ་དེ་ལ་བསྟེན་པར་གྱིས། །བདག་ནི་བློ་ཆུང་ཤེས་རབ་དམན་གྱུར་ཀྱང་། །ཚོགས་
སོག་རྣལ་འབྱོར་རྣམས་ལ་ཕན་དོན་དུ། །ཆོ་གའི་རིམ་པ་ཅུང་ཟད་བསྡེབས་པ་ལས། །འཕགས་དང་མཁའ་འགྲོའི་ཚོགས་རྣམས་བཟོད་པར་མཛོད། །བདག་ཕན་སྙིང་རྗེའི་སེམས་ཀྱིས་འདི་བརྩམས་པས། །བསོད་ནམས་དྲི་མེད་ཕུན་ཚོགས་གང་ཐོབ་པས། །ནམ་མཁའི་མཐས་
ཀླས་སེམས་ཅན་མ་ལུས་ཀུན། །རྡོ་རྗེ་འཛིན་པའི་ས་དགེ་ཐོབ་པར་ཤོག །སློབ་དཔོན་སྲིད་གསུམ་རྣམ་པར་དག་པའི་རྡོ་རྗེས་མཛད་པའི་ལས་དང་པོའི་ཚོགས་སོག་བྱ་བའི་རིམ་པ་མདོར་བསྡུས་པ་རྫོགས་སོ།།      །།༄༅༅། །རྒྱ་གར་སྐད་དུ། བོ་དྷི་པ་དཱ་ཏི་ནཱ་མ། བོད་
སྐད་དུ། བྱང་ཆུབ་ཀྱི་གཞུང་ལམ་ཞེས་བྱ་བ། སངས་རྒྱས་འོད་དཔག་ཏུ་མེད་པ་ལ་ཕྱག་འཚལ་ལོ། །ཐུབ་པ་ཆེ་ལ་ཕྱག་འཚལ་ནས། །ཐེམ་སྐས་ལྟ་བུའི་ལམ་གང་ཡིན། །དབང་པོའི་ལས་ཆོག་རྒྱས་པ་ལས། །སྙིང་པོ་མདོ་རུ་བསྡུས་ཏེ་བརྗོད། །འདིར་ངེས་པར་སངས་རྒྱས་བྱོན་
པ་དང་། དེའི་ཆོས་ཐོས་པ་དང་། དད་པ་དང་ལྡན་པ་དང་། དམྱལ་བ་དང་ཡི་དགས་དང་དུད་འགྲོ་དང་། ཀླ་ཀློ་དང་ལྷ་ཚེ་རིང་པོར་སྐྱེ་བ་དང་། སངས་རྒྱས་ཀྱི་གསུང་མི་ཐོས་པ་དང་། ལོག་པར་ལྟ་བ་དང་། དབང་པོ་མ་ཚང་བའི་མཚན་ཉིད་ཅན་མི་ཁོམ་པའི་གནས་བརྒྱད་ལས་ཐར་
པའི་མིའི་དངོས་པོ་ཐོབ་པ་ཡང་ཤིན་ཏུ་རྙེད་པར་དཀའ་སྟེ། དེ་ཐོབ་པར་ཤེས་ནས་མྱུར་དུ་སྡིག་པ་ལས་བྱུང་བའི་ངན་འགྲོའི་སྡུག་བསྔལ་བསལ་ཞིང་དགེ་བ་ལས་བྱུང་བའི་བདེ་འགྲོའི་དགེ་བ་མཐའ་དག་དང་། བདེ་གཤེགས་དང་རྒྱལ་སྲས་ཀྱི་ཕུན་སུམ་ཚོགས་པ་རང་དང་གཞན་གྱིས་ཐོབ་