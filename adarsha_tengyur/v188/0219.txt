འབྲེལ་པ་ནི་བློ་ཡིན་གྱི། མྱོང་བ་ནི་བདེ་བ་ལ་སོགས་པའི་ངོ་བོའམ་དེའི་ཁྱད་པར་དང་ལྡན་པ་མ་ཡིན་ནོ། །འདི་ལྟར་བློ་ནི་ཕྱི་རོལ་གྱི་བདེ་བ་ལ་སོགས་པའི་རྣམ་པ་དང་། རང་ཉིད་ཀྱང་བདེ་བ་ལ་སོགས་པའི་བདག་ཉིད་ཅན་ཡིན་ནོ། །དེ་ལ་ཕྱི་རོལ་ཁྱད་པར་མེད་ཀྱང་བློ་ལ་
གནས་པ་ནང་གི་བདེ་བ་ལ་སོགས་པ་ཉིད་ཁྱད་པར་ཅན་དུ་འགྱུར་བ་ཡིན་ཏེ། དེ་ཉིད་ཀྱི་ཕྱིར་བདེ་བ་ལ་སོགས་པའི་རྣམ་པ་གཞན་གྱིས་འཇོག་པ་ཡང་ཡིན་ལ། གཞན་ཁྱད་པར་མེད་པ་ཡང་ནང་གི་ཁྱད་པར་ཉིད་ལས་ཁྱད་པར་དུ་ཡང་འགྱུར་རོ་ཞེས་གཞན་དོགས་པ་ལ། སུན་དབྱུང་བའི་ཕྱིར་
འདི་ཅི་ཞིག་ཅེས་འདྲི་བར་མཛད་དོ། །འདྲི་བའི་བསམ་པ་ནི་འདི་ཡིན་ཏེ། བློ་དང་རིག་པའི་ཁྱད་པར་ལུང་ལས་གྲུབ་པའམ་ཉམས་སུ་མྱོང་བས་གྲུབ་པ་ཡིན་གྲང་། དེ་ལ་ལུང་གིས་གྲུབ་པ་ལ་ནི་རྩོད་པ་མ་ཡིན་ནོ། །ཉམས་སུ་མྱོང་བས་གྲུབ་པ་འདི་གཉིས་ལ་ནི་ཁྱད་པར་མ་མཐོང་སྟེ། དེས་
ན་འདི་ཞེས་མངོན་སུམ་གྱི་ཚུལ་དུ་བཟུང་ནས་འདྲི་བར་མཛད་དོ། །འདྲི་བའི་དོན་ནི་ཉམས་སུ་མྱོང་བས་གྲུབ་པའི་དངོས་པོ་གང་ལ་འཇིག་རྟེན་པ་བློའི་ཐ་སྙད་དུ་བྱེད་ཅེས་བྱ་བ་ཡིན་ནོ། །ཅིག་ཤོས་ཀྱིས་ཀྱང་ཞེན་པའོ་ཞེས་བྱ་བས་ཉམས་སུ་མྱོང་བས་གྲུབ་པ་ཉིད་བསྟན་པའི་དོན་དུ་མཚན་ཉིད་མ་
བརྗོད་པར་རྣམ་གྲངས་གཞན་གྱི་སྒོ་ནས་སྟོན་པར་བྱེད་དེ། གང་ལ་འཇིག་རྟེན་ཞེན་པའི་ཐ་སྙད་དུ་བྱེད་པ་ཞེས་བྱ་བའི་དོན་ཏོ། །དེ་བཞིན་དུ་མྱོང་བའི་འདྲི་བ་དང་ལན་ལ་ཡང་བལྟ་བར་བྱའོ། །སློབ་དཔོན་གྱིས་ཀྱང་རྣམ་གྲངས་བཞི་ཀ་འཇིག་རྟེན་པས་ཉམས་སུ་མྱོང་བས་གྲུབ་པའི་དངོས་པོ་
གཅིག་ཉིད་ལ་སྦྱོར་བར་གཟིགས་ནས་བློ་དང་རིག་པ་འདི་གཉིས་ལ་ཁྱད་པར་ཅི་ཡོད་ཅེས་གསུངས་ཏེ། ཅུང་ཟད་ཀྱང་མེད་དོ་ཞེས་བྱ་བའི་དོན་ཏོ། །ཅིག་ཤོས་ཀྱིས་ཀྱང་འདིས་བདག་ལ་མཚན་ཉིད་དྲིས་སོ་སྙམ་དུ་བསམས་ནས། འདི་གཉིས་ཀྱི་མཚན་ཉིད་ཐ་དད་པར་རྗོད་པར་བྱེད་དེ། 
ཡུལ་གྱི་རྣམ་པ་གང་ལ་ཡོད་པ་དེ་ནི་ཡུལ་གྱི་རྣམ་པ་སྟེ། དེ་ལྟ་བུར་འགྱུར་བའི་དོན་ཏོ། །འདི་མྱོང་བ་མ་ཡིན་པ་ནི་མྱོང་བ་མེད་པའོ། །བློ་ནི་ཡུལ་གྱི་རྣམ་པ་དང་ལྡན་པ་ཡིན་ནོ་ཞེས་བྱ་བའི་དོན་ཏོ། །གཞན་ཏེ་ཡུལ་གྱི་རྣམ་པ་དང་བྲལ་བ་ནི་མྱོང་བ་ཡིན་ནོ། །འདི་ནི་འདི་གཉིས་ནི་རང་