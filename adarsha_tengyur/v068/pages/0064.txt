བསྣམས་པ་དང་། བཙུན་མོ་དཔལ་གྱིས་ལྷ་མོ་ཕྱག་ན་གསལ་ཤིང་བསྣམས་པ། མངག་གཞུག་རྡོ་རྗེ་བདེ་བ་ཕྱག་ན་མཚོན་ཆ་བསྣམས་པ་བྲིའོ། །ཕོ་ཉ་བ་རྡོ་རྗེ་སྡེ་དཔོན་ཕྱག་ན་འཁོར་ལོ་བསྣམས་པ་བྲིའོ། །གཞན་དག་ཀྱང་ནི་དེ་བཞིན་ཏེ། །ཞེས་པ་ནི་འོག་ནས་འབྱུང་བ་ལ་ཡང་བཙུན་མོ་དང་། མངག་གཞུག་
པ་དང་། ཕོ་ཉ་བ་ལ་སོགས་པ་ཤེས་པར་བྱའོ་ཞེས་པའོ། །ལྷ་མིན་དྲི་ཟ་ནམ་མཁའ་ལྡིང་། །ཞེས་པ་ནི་ལྷ་མ་ཡིན་གྱི་རྒྱལ་པོ་རྣམ་པར་སྣང་བྱེད་མདའ་གཞུ་བསྣམས་པ་དང་། སྒྲ་གཅན་འཛིན་ཟླ་བ་བསྣམས་པ་དང་། སུམ་བརྩེགས་རི་རབ་བསྣམས་པ་དང་། རབ་སིམ་བདུད་རྩི་བསྣམས་པ་དང་། ཀཽ་ཤི་ཀ་རྡོ་རྗེ་
བསྣམས་པ་དེ་རྣམས་བཙུན་མོ་དང་བཅས་པའོ། །དྲི་ཟ་ནི་ཟུར་ཕུད་ལྔ་པ་མེ་ཏོག་བསྣམས་པ་དང་། ཡུལ་འཁོར་སྲུངས་པི་ཝང་བསྣམས་པ་དེ་ནི་བཙུན་མོ་དང་བཅས་པའོ། །ནམ་མཁའ་ལྡིང་ནི་གསེར་མིག་ལྕགས་ཀྱུ་བསྣམས་པ་དང་། གཡོག་དུ་མ་ཅན་རྡོ་རྗེ་བསྣམས་པ་དང་། བྱ་ཁྱུང་ཀ་རུ་ཎ་སྦར་ཞགས་
བསྣམས་པ་དེ་རྣམས་ཀྱང་བཙུན་མོ་དང་བཅས་པའོ། །དེ་རྣམས་ནི་བྱང་ཤར་ནས་བརྩམས་ཏེ་ཤར་དྲང་པོར་བྲི་བར་བྱའོ། །གནོད་སྦྱིན་སྲིན་པོ་ལྟོ་འཕྱེ་ཆེ། །ཞེས་པ་ནི་གནོད་སྦྱིན་བརྒྱད་དེ། ཤར་དུ་ཡང་དག་ཤེས་ཟླ་ཚེས་བསྣམས་པ། ཤར་ལྷོར་གང་བ་བཟང་པོ་བུམ་པ་བསྣམས་པ། 
ལྷོ་རུ་འབྲོག་གནས་རིན་པོ་ཆེའི་སྒྲོམ་བསྣམས་པ། ལྷོ་ནུབ་ཏུ་ཀུ་བེ་ར་བེ་ཅོན་བསྣམས་པ། ནུབ་ཏུ་ནོར་བུ་བཟང་པོ་ནོར་བུ་བསྣམས་པ། ནུབ་བྱང་དུ་པཉྩི་ཀ་རིན་པོ་ཆེའི་མཛོད་བསྣམས་པ། བྱང་དུ་ཛཾ་བྷ་ལ་ནེའུ་གེའི་རྐྱལ་བ་བསྣམས་པ། བྱང་ཤར་དུ་ནོར་ལྷའི་རྒྱལ་པོ་ཤིང་ཐོག་བསྣམས་པ་དེ་རྣམས་
བཙུན་མོ་དང་བཅས་པའོ། །སྲིན་པོ་ནི་འཇིགས་ཤིང་གསོད་པ་སྟེ། ལང་ཀ་མགྲིན་བཅུ་མདའ་གཞུ། ཨུ་པ་ཀརྞི་རལ་གྲི། བུམ་རྣ་དབྱུག་ཏོ། །བཙུན་མོ་དང་བཅས་པའོ། །ལྟོ་འཕྱེ་ཆེ་ནི་ལྟོས་འགྲོ་བ་སྟེ། རབ་བརྟན་རྡོ་རྗེ་བསྣམས་པ། ཁྱུས་འགྲོ་རིན་པོ་ཆེ་བསྣམས་པ། དེ་ཡང་བཙུན་མོ་དང་
བཅས་པའོ། །འབྱུང་པོ་ཡི་དྭགས་འདྲེ་རྣམས་དང་། །ཞེས་པ་ནི་དབང་ལྡན་ཏྲི་ཤཱུ་ལ་བསྣམས་པ་བཙུན་མོ་དང་བཅས་པའོ། །ཡི་དྭགས་ནི་ཕྱིའི་སྒྲིབ་པ་ཅན་དང་། ནང་གི་སྒྲིབ་པ་ཅན་དང་རང་བཞིན་གྱི་སྒྲིབ་པ་ཅན་དང་། མེ་ལྕེའི་འཁོར་ལོ་ཅན་དང་བཞིའོ། །འདྲེ་ནི་བར་དུ་གཅོད་པར་བྱེད་པའོ། །