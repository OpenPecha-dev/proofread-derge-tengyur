ཉིད་ཀྱི་ཡེ་ཤེས་དང་དེ་ལས་བྱུང་བའི་སྔགས་དང་ཕྱག་རྒྱ་ལ་ཡང་བྱ་ལ། དེའི་དཀའ་ཐུབ་ནི་དེ་དང་རྗེས་སུ་མཐུན་པའི་སྤྱོད་པ་སྟེ་ཇི་ལྟར་བཅོམ་ལྡན་འདས་ཤཱཀྱ་ཐུབ་པ་དང་སྤྱོད་པ་སྐྲ་དང་ཁ་སྤུ་བྲེགས་པ་དང་ཆོས་གོས་བགོ་བ་ལ་སོགས་པ་དགེ་སློང་གཟུགས་སུ་སྤྱོད་པ་དང་། འཇིག་
རྟེན་པ་རྣམས་ཀྱི་ཡང་ལྷ་ཆེན་པོ་ལ་སོགས་པ་ལ་དད་པའི་སྤྱོད་པ་དང་ཚུལ་འཇིག་རྟེན་ན་ཡོད་པ་ཇི་ལྟ་བ་བཞིན་དུ་རིག་པའི་བརྟུལ་ཞུགས་འདི་ཡང་བདག་ཉིད་ཀྱི་ལྷའི་གཟུགས་ཅི་འདྲ་བ་དང་རྗེས་སུ་མཐུན་པར་སྤྱོད་པ་དང་། སྟོང་པ་ཉིད་ཀྱི་རང་བཞིན་གྱི་ཏིང་ངེ་འཛིན་དང་རྗེས་སུ་མཐུན་
པར་སྤྱོད་པ་དང་། ཏིང་ངེ་འཛིན་ལས་ལངས་ནས་ཀྱང་ཆོས་ཐམས་ཅད་སྒྱུ་མ་ལྟ་བུའི་རང་བཞིན་དུ་རྟོགས་པ་དང་རྗེས་སུ་མཐུན་པར་སྤྱོད་པ་དང་། དེའི་སྔགས་ཟློས་པར་བྱེད་པ་རྣམས་ཏེ་ཡན་ལག་དེ་བཞིན་དང་ལྡན་པ་ནི་རིག་སྔགས་ཀྱི་བརྟུལ་ཞུགས་ཞེས་བྱའོ། །དེ་ལ་ཁ་ཅིག་ནི་
བརྟུལ་ཞུགས་འདི་སྤྱོད་ཅིང་སྔོན་དུ་བསྙེན་པའི་གྲངས་སུམ་འབུམ་ལ་སོགས་པ་གཞུང་ལས་ཇི་སྐད་འབྱུང་བ་བཞིན་དུ་བྱས་ནས་སྒྲུབ་པ་ལ་འཇུག་པར་བྱའོ། །དེ་སྟེ་དེ་བས་ཀྱང་ལྷག་པར་བརྟན་པར་འདོད་པས་དབང་ཆེན་ལ་སོགས་པའི་དཀྱིལ་འཁོར་ལ་གནས་ཤིང་ཟླ་བ་དྲུག་ཏུ་རིག་
པའི་བརྟུལ་ཞུགས་སྤྱོད་པར་ཤེས་པར་བྱ་སྟེ། དེ་བས་བརྟུལ་ཞུགས་འདི་ནི་དབང་ཆེན་ལ་སོགས་པ་ལ་གནས་པའི་བརྟུལ་ཞུགས་ཀྱི་རྒྱུ་ལྟ་བུར་བལྟ་བར་བྱ་ལ། རིག་པའི་བརྟུལ་ཞུགས་འདི་ལས་བྱུང་བའི་དབང་ཆེན་ལ་སོགས་པའི་དཀྱིལ་འཁོར་ལ་གནས་པའི་བརྟུལ་ཞུགས་ནི་
བརྟུལ་ཞུགས་གོང་མ་འདི་ལས་བྱུང་བར་བལྟ་སྟེ། དེ་བས་ན་བརྟུལ་ཞུགས་འདིས་སྔར་སེམས་ཅན་ཡོངས་སུ་སྦྱངས་ནས་ཕྱིས་བརྟུལ་ཞུགས་འོག་མ་ལ་འཇུག་སྟེ། བརྟུལ་ཞུགས་འོག་མ་སྤྱོད་པ་ན་ཡང་ལྷའི་གཟུགས་སུ་གནས་པ་དང་སྟོང་པ་ཉིད་ཀྱི་ཏིང་ངེ་འཛིན་ལ་
གནས་པ་དང་། ཏིང་ངེ་འཛིན་ལས་ལངས་པའི་ཚེའང་ཆོས་ཐམས་ཅད་སྒྱུ་མ་ལྟ་བུར་རྟོགས་པའི་མ་ཆགས་པར་སྤྱོད་པ་དང་སྔགས་ཟློས་པར་བྱེད་པ་རྣམས་རིམ་པ་བཞིན་དུ་སྤྱད་པར་བྱ་བ་ལ། ལྷག་པ་ནི་དབང་ཆེན་ལ་སོགས་པའི་དཀྱིལ་འཁོར་ལ་གནས་ཤིང་དེའི་རང་