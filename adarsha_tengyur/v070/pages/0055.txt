ཞེས་གོང་དུ་བཤད་པའི་འབྲེལ་པ་སྟེ་བདག་གི་སེམས་དཀྱིལ་འཁོར་གྱི་རྣམ་པར་ཞེན་པར་འགྱུར་ཏེ། དེ་ལས་མི་འགྱུར་ཞིང་རྩ་གཅིག་པར་འགྱུར་ན་དེས་སེམས་ངེས་པར་མགུ་བ་ཡིན་ཏེ་དེ་ལྟ་བུའི་ཚུལ་དུ་སེམས་མགུ་བར་གྱུར་པ་དེ་ནི་སྔགས་རྣམས་ཀྱི་གནས་
སྙིང་ཡིན་པར་ཤེས་པར་བྱའོ། །དེར་གནས་པ་ཡི་གསང་སྔགས་རྣམས། །འབྲས་བུ་རྒྱ་ཆེན་སྟེར་བར་འགྱུར། །ཞེས་པ་ནི་དེ་ལྟར་རང་གི་སེམས་ཉིད་ཟླ་བའི་དཀྱིལ་འཁོར་ལ་སོགས་པའི་རྣམ་པར་གྱུར་ཏེ་སྔགས་རྣམས་ཀྱང་དེ་ལ་གནས་པར་སྣང་ཞིང་སེམས་ཙམ་དུ་ཤེས་ན་
སྔགས་དེ་རྣམས་འབྲས་བུ་རྒྱ་ཆེར་སྟེར་རོ་ཞེས་པའོ། །དེ་རུ་པདྨ་བསམ་པ་ནི། །འདབ་མ་བརྒྱད་པ་ཟེ་བར་བཅས། །ཞེས་པ་ནས། སྔགས་པ་གསང་སྔགས་གནས་འདུག་པས། །ཡིད་ནི་དེ་ལྟར་ཤེས་ནས་སུ། །ཞེས་པའི་བར་གྱིས་ནང་གི་བཟླས་པ་ཡན་ལག་བཞི་
སྔར་བཤད་པ་ན་བདག་གི་ལུས་ལྷར་བསྒྱུར་བའི་སྙིང་ག་ན་དེ་བཞིན་གཤེགས་པའི་སྐུ་མེ་ལོང་གི་དཀྱིལ་འཁོར་གྱི་ནང་ན་གནས་པ་བསམ་པ་དེ་ཉིད་ཞིབ་ཏུ་བཤད་པ་སྟེ། དེ་རུ་པདྨ་བསམ་པ་ནི། །འདབ་མ་བརྒྱད་པ་ཟེ་བར་བཅས། །ཨ་ཞེས་བྱ་བ་འབར་ཕྲེང་འཁྲུགས། །བཟང་པོ་དེ་
རུ་གནས་པ་ནི། །ཞེས་པ་རང་གི་སེམས་ཟླ་བའི་དཀྱིལ་འཁོར་གྱི་རྣམ་པར་གྱུར་པ་དེར་པདྨོ་དང་ཨ་བསམ་མོ་ཞེས་པའི་ཨ་དེ་ལས་བཅོམ་ལྡན་འདས་རྣམ་པར་སྣང་མཛད་ཀྱི་སྐུར་བསམ་པ་ནི། །ཞི་བ་ཀུན་དུ་རྣམ་པར་གཡོ། །ཞེས་པ་སྲོག་དང་བཅས་པ་འདྲ་བར་བསམ་མོ་ཞེས་
པའོ། །གཙོ་བོ་སྣ་ཚོགས་གཟུགས་མངའ་བ། །ཞེས་པ་ནི་སྐུ་མི་ཟད་པའི་རྒྱན་ལ་སོགས་པ་རྣམས་དུ་མར་འབྱུང་བའི་རང་བཞིན་ཅན་ཞེས་པའོ། །སྣང་བ་ཀུན་དུ་སྟོན་པ་ནི། །ཞེས་པ་སེམས་ཅན་ཐམས་ཅད་ཀྱི་མདུན་ན་གནས་པར་སྟོན་པའོ། །མེ་ལོང་ཕུག་ན་གནས་པ་བཞིན། །ཞེས་
པ་ནི་སྔར་བཤད་ཟིན་ཏོ། །ཆུ་ཡི་ཟླ་བའི་རྣམ་པ་བཞིན། །ཞེས་པ་ནི་དཔེ་སྟེ་ཟླ་བ་དེ་ཆུའི་ནང་ན་གཟུགས་འབྱུང་བར་བྱེད་པ་དང་འདྲའོ། །ཡིད་ནི་དེ་ལྟར་ཤེས་ནས་སུ། །ཞེས་པ་ནི་སྔགས་པས་རང་གི་ཡིད་དེ་བཞིན་གཤེགས་པའི་སྐུ་དེ་ལྟ་བུའི་རྣམ་པར་ཤེས་པར་བྱའོ་ཞེས་པའོ། །