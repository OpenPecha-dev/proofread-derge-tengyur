ཡོངས་སུ་དྲི་ཉིད་འགའ་ཡང་མིན། །སྣ་ཚོགས་གཟུགས་ཀྱིས་སེམས་ཅན་རྣམས། །ངེས་པར་དེར་ནི་འོངས་གྱུར་ན། །བྱོན་ནས་བྱོན་ལ་ལེགས་ཤེས་བྱ། །འདབ་མའམ་སྣོད་རྣམས་རབ་ཏུ་བརྟག །གཟའ་བཏུང་ལ་སོགས་དེ་རྣམས་སྦྱིན། །ཐམས་ཅད་ཇི་ལྟར་འདོད་
བཞིན་བྱ། །དང་པོ་བར་དང་མཐའ་རྣམས་སུ། །གཏོར་མ་གསུམ་ནི་མཁས་པས་སྦྱིན། །སོ་རྩི་དྲི་དང་མེ་ཏོག་སོགས། །ཕུལ་ནས་འཁོར་ལོ་གཤེགས་སུ་གསོལ། །ཞེས་པ་ནི་ཕྱོགས་ཕྲེང་འཁོར་ལོའོ།།      །།དམ་ཚིག་གང་ལ་ཐམས་ཅད་རྣལ་འབྱོར་མར་གྱུར་ཅིང་བདེ་བའི་དོན་དུ་འཁོར་ལོའི་དབང་
ཕྱུག་མའི་གཡོན་ཕྱོགས་སུ་ཐབས་གཅིག་ཡོད་པར་གྱུར་ན་ནི་དཔའ་མོའི་དབང་ཕྱུག་མའི་འཁོར་ལོའོ། །གང་དུ་ཐམས་ཅད་དཔའ་བོར་གྱུར་ཅིང་བདེ་བའི་དོན་དུ་འཁོར་ལོའི་དབང་ཕྱུག་གི་གཡོན་དུ་རྣལ་འབྱོར་མ་གཅིག་ཡོད་པར་གྱུར་པ་ནི་དཔའ་བོའི་འཁོར་ལོའོ། །འཁོར་ལོ་འདི་གཉིས་ཉིན་པར་ཡང་དགའ་
བ་ན་བུག་པ་མེད་པའི་ཁང་པར་ཐུན་གཉིས་ཡན་ཆད་བྱ་བར་ཤེས་པར་བྱའོ། །དེའི་ཕྱིར་དཔའ་བོ་དང་དཔའ་མོའི་དབང་ཕྱུག་གི་འཁོར་ལོ་དག་ལ་གལ་ཏེ་ཤེས་རབ་གཅིག་དང་ཐབས་གཅིག་ཀྱང་མེད་པར་གྱུར་ན་དེའི་ཚེ་སྦྱིན་པའི་བདག་པོའི་བསོད་ནམས་ལས་བཟློག་པར་འགྱུར་རོ། །ཤེས་རབ་ཐབས་ཀྱི་
བདེ་བ་དག །མེད་ན་འཁོར་ལོ་ཐབས་མི་འགྱུར། །གང་ཞིག་ཤེས་རབ་ཀྱིས་དམན་པའི། །འཁོར་ལོ་དེ་ནི་རྩོད་མེད་དང་། །ལྷན་ཅིག་པ་ཡི་འཁོར་ལོའོ། །ཞེས་པ་འདི་བཅོམ་ལྡན་འདས་ཀྱི་གསུང་ངོ་། །ཚོགས་ཀྱི་འཁོར་ལོའི་ཆོ་གའོ།།      །།དེ་གསུངས་པ་ཚོགས་ཀྱི་འཁོར་ལོའི་ཆོ་གས་
དཀྱིལ་འཁོར་གྱི་ཁང་པར་བཟའ་བ་དང་བཏུང་བ་ལ་སོགས་པ་རྣམས་འཁོར་ལོ་ལ་ཕུལ་ཏེ། དེར་ཞུགས་པ་རྣམས་ཡང་དག་པར་ཚིམ་པར་བྱའོ། །དེ་རྣམས་དང་ལྷན་ཅིག་མཚན་མོ་མི་ཉལ་བར་གར་དང་གླུ་ལ་སོགས་པ་དང་བྱང་ཆུབ་སེམས་ཀྱི་རྟོག་པས་ཡང་དག་པར་མཆོད་ནས་ཁྱེད་རྣམས་ཀྱིས་
འཇུག་པ་འདི་སུ་ལའང་སྨྲ་བར་མི་བྱའོ་ཞེས་བརྗོད་པར་བྱའོ། །དེ་ནས་སློབ་མ་རྣམས་གཞག་སྟེ་ཕྱི་རོལ་དུ་ཕྱོགས་ཀྱི་གཏོར་མ་དང་མཆོད་པ་ལ་སོགས་པ་བྱས་ལ་ནང་དུ་ཞུགས་ནས་འཁོར་ལོ་ལ་ཕྱག་འཚལ་ཏེ། མཆོད་ཡོན་ལ་སོགས་པ་འཁོར་ལོའི་དབང་པོ་ལ་ཕུལ་ནས་དགེ་