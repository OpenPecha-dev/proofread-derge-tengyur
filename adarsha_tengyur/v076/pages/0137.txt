རྡོ་རྗེ་འཆང་། །བཀའ་ཡི་འཁོར་ལོ་སྦྱོར་བ་པོ། །འཁོར་ལོ་འབར་བའི་གཟུགས་ཀྱིས་ནི། །ལུས་གསུམ་ལས་བྱུང་དག་བྱས་ཏེ། །ཁ་ཅིག་གལ་ཏེ་བདག་ལས་འདས། །འདིར་ནི་འཇིག་འགྱུར་གཞན་དུ་མིན། །གང་སུ་ལུས་སྲུལ་པོ་རྣམས་དང་། །ཆེན་པོའི་བགེགས་
རྣམས་གཞན་དུ་དེངས། །བདེ་ཆེན་ཡེ་ཤེས་ཡང་དག་བྱུང་། །རྡོ་རྗེ་སེམས་དཔའ་རང་བཞིན་སྐྱེས། །ང་ནི་དཔལ་ལྡན་སྙིང་རྗེའི་སྟོབས། །བཀའ་ཡི་འཁོར་ལོ་སྦྱོར་བ་པོ། །རིན་ཆེན་འབར་བའི་གཟུགས་ཀྱིས་ནི། །ལུས་གསུམ་ལས་བྱུང་དག་བྱ་སྟེ། །གལ་ཏེ་ཁ་ཅིག་བདག་ལས་འདའ། །
འདིར་ནི་འཇིག་འགྱུར་གཞན་དུ་མིན། །གང་སུ་གནས་སུ་གནས་པ་ཡི། །ཀླུ་དང་གནོད་སྦྱིན་ལ་སོགས་དང་། །དྲི་ཟ་འབྱུང་པོ་འབྱུང་མོ་དང་། །མཁའ་འགྲོ་ཁྱེད་རྣམས་གཞན་དུ་དེངས། །སེམས་ཅན་དོན་དུ་བྱ་བ་བརྩམ། །མྱུར་བ་ཉིད་དུ་འགྲོ་བར་བགྱི། །ལུས་ངག་སེམས་ལ་གནས་པ་ཡི། །
བགེགས་ཀྱི་ཚོགས་ཀུན་ཡང་དག་ཉོན། །ང་ནི་དཔལ་ལྡན་རྡོ་རྗེ་འཆང་། །བཀའ་ཡི་འཁོར་ལོ་སྦྱོར་བ་པོ། །པདྨ་འབར་བའི་གཟུགས་ཀྱིས་ནི། །ལུས་གསུམ་ལས་བྱུང་དག་བྱས་ཏེ། །གལ་ཏེ་ཁ་ཅིག་བདག་ལས་འདའ། །འདིར་ནི་འཇིག་འགྱུར་གཞན་དུ་མིན། །གང་སུ་དག་ལྷ་དང་ལྷ་
མ་ཡིན་དང་། ཀླུ་དང་གནོད་སྦྱིན་དང་། ལྟོ་འཕྱེ་ཆེན་པོ་དང་། བརྗེད་བྱེད་དང་། འབྱུང་པོ་དང་། འབྱུང་མོ་དང་། ཤ་ཟ་དང་། གསང་བ་དང་། དྲི་ཟ་དང་། མི་འམ་ཅི་དང་། གྲིབ་གནོན་དང་། ལུས་སྲུལ་པོ་དང་། གཡོག་དང་རྒན་པོ་དང་རྒན་མོ་ལ་སོགས་པ་ཁྱེད་རྣམས་དེངས་ཤིག །གཞན་ཡང་གང་
སུ་དག་སའི་གཞི་འདིར་གནས་པ་ཁྱེད་རྣམས་ཉོན་ཅིག །བདག་སློབ་དཔོན་ཆེ་གེ་མོ་ཞེས་བྱ་བས་ཆེ་གེ་མོའི་མངོན་པར་རྫོགས་པར་བྱང་ཆུབ་ཡོངས་སུ་རྫོགས་པའི་དོན་དུ་ཆེ་གེ་མོ་ཞེས་བྱ་བའི་དཀྱིལ་འཁོར་དུ་འཇུག་པར་བགྱིའོ། །དེའི་ཕྱིར་བདག་གི་བཀའ་འདི་ཐོས་ནས་མྱུར་བ་ཉིད་དུ་དེངས་
ཤིག །གང་དག་མི་འགྲོ་བ་དེ་དག་གི་མགོ་བདག་ཕྱག་ན་རྡོ་རྗེའི་སྣ་ཚོགས་རྡོ་རྗེ་འམ་རལ་གྲི་འོད་ཟེར་བརྒྱ་ཕྲག་འབར་བས་རྣམ་པ་བརྒྱར་འགས་པར་བྱའོ། །ཞེས་ལན་གསུམ་ང་རྒྱལ་དང་བཅས་པས་ཐམས་ཅད་དུ་བརྗོད་པར་བྱའོ། །དེ་ལ་དབང་ལྡན་གྱི་ཕྱོགས་ནས་བརྩམས་ཏེ་དང་པོར་