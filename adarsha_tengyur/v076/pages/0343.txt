རྙེད་པས་བརྒྱན་པའི་སློབ་དཔོན་རྡོ་རྗེ་སེམས་དཔའི་སྐུ་རིག་མ་དང་བཅས་པས། སྟེགས་བུའི་དབུས་སུ་སྒོ་ནུབ་ཏུ་བསྟན་པའི་རེ་ཁཱ་གྲུ་བཞི་པ་ཅིག་གིས་བསྐོར་བའི་སྣ་ཚོགས་ཆུ་སྐྱེས་རྡུལ་ཚོན་ནམ། འབྲས་བཏགས་པའི་ཁུ་བ་ལ་སོགས་པས་བྲི་བར་བྱ་སྟེ། ཡང་ན་རིམ་པ་
གཉིས་པ་གྲུ་བཞི་པ་རྟ་བབས་མེད་པའོ། །ཤར་ལ་སོགས་པའི་སྣམ་བུ་རྣམས་ལ་འཁོར་ལོ་དང་རིན་པོ་ཆེ་དང་པདྨ་དང་རལ་གྲི་རྣམས་དང་། མཚམས་རྣམས་སུ་སྤྱན་དང་རྡོ་རྗེ་དང་པདྨ་དང་ཨུཏྤལ་རྣམས་ཏེ་དབུས་སུ་སྣ་ཚོགས་ཆུ་སྐྱེས་འདབ་མ་བརྒྱད་པའོ། །དེའི་སྟེང་དུ་པདྨ་འདབ་བརྒྱད་
བྲིས་པའི་ཤིང་སྟན་ནམ་ཟླ་བའི་དཀྱིལ་འཁོར་བྲིས་པའི་རས་ལ་སོགས་པས་གཡོགས་པའི་སེང་གེའི་ཁྲི་ལ་ཁྲུས་ཀྱི་དཀྱིལ་འཁོར་གྱི་པདྨའི་ལྟེ་བའི་སྟེང་དུ་འཇོག་པར་མོས་པ་ལ་སོགས་པས་བཞག་ནས་སམ། ཁྲུས་ཀྱི་དཀྱིལ་འཁོར་མེད་པར་ཡང་དེ་བཞིན་ཉིད་དེ། གཞན་དུ་ཡང་ཤིང་
སྟན་ལ་སོགས་པར་སྒོམ་པའི་དཀྱིལ་འཁོར་ལ་སྐུ་གཟུགས་དང་རས་རིས་དང་གླེགས་བམ་དང་མཆོད་རྟེན་ལ་སོགས་པ་ཤར་དུ་མངོན་པར་ཕྱོགས་པའམ། གཞན་དུ་མངོན་པར་ཕྱོགས་པར་ཡང་གཞག་པར་བྱའོ། །གང་ཡང་གནས་གཞན་དུ་བསྐྱོད་པར་མི་ནུས་པའི་གཙུག་ལག་ཁང་དང་མཆོད་
རྟེན་དང་དྲིའི་གཙང་ཁང་དང་སྐུ་གཟུགས་ལ་སོགས་པ་དེ་དག་ནི་སྔ་མ་བཞིན་དུ་དམ་ཚིག་སེམས་དཔའི་གཟུགས་སུ་བསྒོམས་ལ་དཀྱིལ་འཁོར་བརྟན་པར་མོས་པར་བྱ་སྟེ། དེ་དག་ལག་ཁྲུས་ཀྱི་སྟེགས་བུ་ནི་དགོད་པ་མེད་དོ། །གཉིས་ཀ་ལ་ཡང་སྐྱོན་མེད་པའི་དུས་སུ་སྐུ་གཟུགས་ལ་སོགས་པ་
མངོན་དུ་བྱས་ཏེ། དེ་ལ་མངོན་དུ་ཕྱོགས་པས་མཆོད་ཡོན་ལ་སོགས་པ་དབུལ་པ་སྔོན་དུ་འགྲོ་བས་སམ། མཆོད་ཡོན་ལ་སོགས་པ་མ་ཕུལ་ཡང་རུང་སྟེ་སྦྱང་བར་བྱའོ། །དེ་ཡང་ཨོཾ་ཨཱཿབིགྷཱནྟ་ཀྲྀཏ་ཧཱུཾ་ཞེས་པ་འཁྱིལ་པའི་སྔགས་དང་ཧཱུཾ་ཡིག་ལན་བདུན་བཟླས་པའི་དོན་གྲུབ་གཡས་པ་
དང་ཅིག་ཤོས་ཀྱི་ཁུ་ཚུར་གྱིས་གཟུང་ནས་རེ་རེ་ཞིང་གཡོན་སྐོར་དུ་ལན་གཉིས་སུ་སརྦྦ་པཱ་པཾ་ད་ཧ་ན་བཛྲ་སཏྭ་སྱ་སརྦྦ་པཱ་པ་ད་ཧ་སྭཱ་ཧཱ། ཞེས་བརྗོད་ཅིང་བྱབས་ལ་དོན་གྲུབ་མེར་དོར་ཏེ་གཡས་སྐོར་གྱིས་ཀྱང་དེ་བཞིན་ཏེ། དེ་ལྟར་གཡོན་དང་གཡས་སུ་ཆུ་ཡིས་ཀྱང་བྱ་ཞིང་། དེ་བཞིན་དུ་ཁམ་