འདི་ནི་རྡོ་རྗེ་སྔོན་པོའི་ཁོར་ཡུག་ཅན་ནོ། །དེ་ནས་རིམ་པ་གཉིས་པའི་རྩིབས་བརྒྱད་དམར་པོ་ལ་གནས་པའི་པདྨ་བརྒྱད་ནི་རྡོ་རྗེའི་ཕྲེང་བ་དམར་པོས་བསྐོར་བ་སྟེ། དེའི་རྩིབས་རྣམས་ལ་ཤར་དུ་དགེ་བའི་སྐ་རགས་ཅན་མ་དང་། བྱང་དུ་གཟུགས་ཅན་མ་དང་། ནུབ་ཏུ་རྣམ་པར་རྒྱལ་མ་དང་། 
ལྷོར་འདོད་མ་དང་། དབང་ལྡན་དུ་དུས་ཅན་མ་དང་། མེར་མཚོན་ཆེན་མ་དང་། བདེན་བྲལ་དུ་ཕྱེད་མ་དང་། རླུང་དུ་གསོད་མའོ། །དེ་ནས་རིམ་པ་གསུམ་པའི་རྩིབས་བརྒྱད་དཀར་པོ་ལ་གནས་པའི་པདྨ་བརྒྱད་ནི་རྡོ་རྗེའི་ཕྲེང་བ་དཀར་པོའི་ཁོར་ཡུག་ཅན་ཏེ། དེའི་རྩིབས་རྣམས་ལ་ཤར་དུ་སྒྲོལ་མ་དང་
བྱང་དུ་འཇིགས་མཐོང་མ་དང་། ནུབ་ཏུ་ལེགས་མཐོང་མ་དང་། ལྷོར་མི་ཐུབ་མ་དང་། དབང་ལྡན་དུ་དགེ་མ་དང་། མེར་གྲིབ་གནོན་མ་དང་། བདེན་བྲལ་དུ་དུས་མཚན་མ་དང་། རླུང་དུ་གྲགས་ཆེན་མའོ། །སྒོ་རྣམས་སུ་ཤར་གྱི་པདྨ་ལ་མཛེས་མ་དང་། བྱང་གི་པདྨ་ལ་ནོར་འཛིན་མ་དང་། ནུབ་ཀྱི་པདྨ་
ལ་སྐལ་བཟང་མ་དང་། ལྷོའི་པདྨ་ལ་མཐོང་དགའ་མའོ། །འདི་རྣམས་ཐམས་ཅད་གཡས་པ་དང་གཡོན་པའི་ཕྱག་དག་གིས་གྲི་གུག་དང་ཐོད་པ་འཛིན་པའོ། །སོ་ཅུང་ཟད་སྟོ་བ་ཞལ་གཅིག་མ་སྤྱན་གསུམ་མ། རུས་པའི་རྒྱན་གྱིས་བརྒྱན་མ། མི་མགོའི་ཕྲེང་བ་དང་བྲལ་བ། དབུ་སྐྲ་སིལ་
བུ་དམར་སེར་གྱི་ཚོགས་གྱེན་དུ་འབར་བ་བྱང་སེམས་འཛག་པ། ཉི་མ་ལ་སྐྱིལ་ཀྲུང་ཕྱེད་པའི་གར་གྱིས་གནས་པའོ། །སྒོ་སྐྱོང་མ་རྣམས་ནི་གཡས་བསྐུམ་ཞིང་གཡོན་བརྐྱང་བ་སྟེ། ཐམས་ཅད་སྟག་གི་པགས་པའི་ན་བཟའ་སྐུ་མདོག་སྔོན་མོའོ། །ཡང་ན་ལེགས་མ་ལ་སོགས་པ་བཞི་ནག་མོ་དང་
རིམ་པ་གཉིས་པ་ལ་གནས་པ་རྣམས་དཀར་སེར་དང་རིམ་པ་གསུམ་པ་ལ་གནས་པ་རྣམས་ལྗང་གུ་དང་སྒོའི་ལྷ་མོ་རྣམས་ནག་མོའོ། །བཅོམ་ལྡན་འདས་ལ་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ལྔས་རྒྱས་བཏབ་པ་སྟེ། སྣ་ཚོགས་སྡེ་མ་ལ་རྣམ་པར་སྣང་མཛད་དང་ལེགས་ཕྲེང་མ་ལ་སོགས་
པ་བཞི་ལ་རིན་ཆེན་དབང་པོ་དང་། རིམ་པ་གཉིས་པར་གནས་པ་རྣམས་ལ་སྣང་བ་མཐའ་ཡས་དང་། རིམ་པ་གསུམ་པ་ན་གནས་པ་རྣམས་ལ་རྣམ་པར་སྣང་མཛད་དང་། སྒོའི་ལྷ་མོ་རྣམས་ལ་དོན་ཡོད་གྲུབ་པའོ། །བཅོམ་ལྡན་འདས་ཀྱི་ཐུགས་ཀའི་ས་བོན་ནི་ཧཱུཾ་ངོ་། །ཨོཾ་བུདྡྷྱ་ཀ་པཱ་ལི་ནཱི་ཨཱཿཧི་ཧི་ཧཱུཾ་