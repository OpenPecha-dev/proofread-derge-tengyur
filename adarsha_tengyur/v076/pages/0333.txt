མ་དང་ཨུར་བ་སཱི་དང་བཀྲ་བའི་རི་མོ་དང་ཆུ་ཤིང་མ་དང་ཟུག་རྔུ་མེད་པ་དང་ཤིན་ཏུ་སྒྲོལ་མ་རྣམས་སོ། །ངང་པའི་སྟེང་དུ་རླུང་གི་ཆུ་སྐྱེས་ཀྱི་ལྟེ་བ་ལ་ཚངས་མ་སེར་མོ་ཞལ་བཞི་མ་གཡས་པ་དག་གིས་པདྨ་དང་ཚངས་པའི་དབྱུག་པ། གཡོན་པ་དག་གིས་སྤྱི་བླུགས་དང་པར་
བུ་འཛིན་པ་ཁྱབ་འཇུག་གིས་སྙོམས་པར་ཞུགས་པ་སྟེ། འདབ་མ་རྣམས་ལ་མཆོད་སྦྱིན་འདོད་མ་དང་པདྨའི་སྤྱན་མ་དང་ཆུ་སྐྱེས་ལྡན་མ་དང་། བློ་གྲོས་མ་དང་ངག་གི་དབང་ཕྱུག་མ་དང་གླུ་མ་དང་གློག་མ་དང་དྲན་མ་རྣམས་སོ། །གླང་གི་སྟེང་དུ་བྱང་གི་ཆུ་སྐྱེས་ཀྱི་ལྟེ་བ་ལ་དྲག་མོ་དཀར་མོ་
གཡས་པ་དག་གིས་རྩེ་གསུམ་དང་ཅང་ཏེའུ་གཡོན་པ་དག་གིས་ཁ་ཊྭཱཾ་ག་དང་སྦྲུལ་འཛིན་པ་གཤིན་རྗེས་འཁྱུད་པ་སྟེ། འདབ་མ་རྣམས་ལ་གཽ་རཱི་མ་དང་གངྒཱ་མ་དང་རྟག་མ་དང་མྱུར་མ་དང་ཏྲོ་ཏ་ལ་དང་། མཚོན་བྱེད་མ་དང་། དམར་སེར་མ་དང་། ནག་མོ་རྣམས་སོ། །སེང་གེའི་སྟེང་
དུ་དབང་ལྡན་གྱི་ཆུ་སྐྱེས་ཀྱི་ལྟེ་བ་ལ་དཔལ་མོ་དཀར་མོ་གཡས་པ་དག་གིས་པདྨ་དང་བགྲང་ཕྲེང་། གཡོན་པ་དག་གིས་པདྨ་དང་རིན་པོ་ཆེ་འཛིན་པ་གདོང་དྲུག་གིས་འཁྱུད་པ་སྟེ། འདབ་མ་རྣམས་ལ་དཔལ་ལྡན་དཀར་མོ་དང་། ཟླ་བའི་རི་མོ་དང་། རི་བོང་འཛིན་ཞལ་མ་དང་། 
ངང་པའི་མདོག་མ་དང་འཛིན་མ་དང་། པདྨའི་དབང་ཕྱུག་མ་དང་། སྐར་མིག་མ་དང་། དྲི་མེད་རི་བོང་འཛིན་མ་རྣམས་སོ། །ཙརྩི་ཀ་ལ་སོགས་པའི་ལྷ་མོ་བདུན་ཅུ་རྩ་གཉིས་པོ་འདི་དག་ནི་ཕྱག་བཞི་མ་སྤྱན་གསུམ་མ་སྟེ། འདིར་འདབ་མའི་ལྷ་མོ་རྣམས་ནི་རོལ་པའི་རྐང་
སྟབས་ཀྱིས་གནས་པ་ཁ་དོག་ལ་སོགས་པ་རྣམས་རང་རང་གི་གཙོ་བོ་དང་མཚུངས་པ་རང་རང་གི་གཙོ་མོ་ལ་མངོན་དུ་ཕྱོགས་པའོ། །གཙོ་མོ་བརྒྱད་པོ་འདི་དག་ནི་ས་གའི་རྐང་སྟབས་ཀྱིས་གནས་པ་འཁོར་ལོའི་དབང་ཕྱུག་ལ་གཟིགས་པ་སྟེ་བརྒྱད་པོ་འདི་རྣམས་ཀྱིས་འཁྱུད་པ་པོ་
ས་གའི་རྐང་སྟབས་ཀྱིས་གནས་པའི་རྗེས་སུ་གཙོ་བོ་རྣམས་ནི་དེ་ལ་མངོན་དུ་ཕྱོགས་པའོ། །སྐུའི་དཀྱིལ་འཁོར་གྱི་སྣམ་བུ་རྣམས་ལ་པདྨ་བཅུ་གཉིས་ཏེ། དེ་ཡང་ཕྱོགས་ཀྱི་པདྨ་རྣམས་དམར་པོ་དང་མཚམས་ཀྱི་པདྨ་རྣམས་དཀར་པོའོ། །པདྨ་རེ་རེ་ཞིང་ཡང་འདབ་མ་