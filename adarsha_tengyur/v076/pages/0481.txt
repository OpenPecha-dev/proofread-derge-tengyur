ལྡན་འདས་ཞེས་པ་ལ་སོགས་པའི་ཚིགས་སུ་བཅད་པ་རྣམས་ཀྱིས་གསོལ་བ་གདབ་པར་བྱའོ། །ལྷན་ཅིག་ཏུ་རབ་ཏུ་དགའ་བའི་སེམས་དང་ཞི་བའི་ཡིད་དང་གཉིས་སུ་མེད་པའི་རྣལ་འབྱོར་གྱིས་ཉལ་བར་བྱ་སྟེ། རྨི་ལམ་བཟང་ན་ཡང་དག་པར་འགྲུབ་ཅིང་རྨི་ལམ་ངན་ན་ལས་
ཐམས་ཅད་པའི་བཟླས་པ་བྱའོ། །ནང་པར་སྔ་བར་དཔལ་ལྡན་རྣམ་པར་སྣང་མཛད་ཀྱི་རྣལ་འབྱོར་གྱིས་མཆོད་པ་ཐམས་ཅད་ཡང་དག་པར་ལྡན་པས་ཤིང་གི་རྒྱལ་པོ་དེ་ལ་གནས་པའི་ཕྱོགས་ཀྱི་ལྷའི་གཟུགས་ཅན་རྣམས་ཡང་དག་པར་མཆོད་པར་བྱ་སྟེ། སཱ་ལ་དང་ཐང་ཤིང་དང་ཏིལ་སེའི་ཤིང་
རྣམས་ལ་ཡང་དག་པར་གནས་པའི་ལྷ་མོ་ནི་འཇིག་རྟེན་གྱི་མ་མོ་དང་དེ་ལ་གནས་པའི་ཞིང་སྐྱོང་ནི་རི་རབ་ཆེན་པོ་ཞེས་བྱ་བ་འདིའོ། །སཱུ་མ་ནཱ་ག་དང་ནཱ་ག་གེ་སར་དང་ཙམྤ་དང་མྱ་ངན་མེད་པ་རྣམས་ཀྱི་ལྷ་མོ་ནི་གསང་བ་མ་དང་། དེ་རྣམས་སྲུང་བའི་ཞིང་སྐྱོང་ནི་སྟོབས་པོ་ཆེ་ཞེས་བྱའོ། །ཨ་རུ་རའི་ཤིང་
དང་ཧ་རཱི་ཏི་དང་པ་ཊའི་ཤིང་ལ་ཀརྞ་མོ་ཊི་ཀ་དང་ཧེ་ཏུའོ། །ཙུ་ཏའི་ཤིང་ལ་ཨམྦི་ཀ་དང་ཕ་ན་ལའོ། །ཏཱ་ལའི་ཤིང་ལ་ཤངྐ་རི་ཀ་དང་སྐྲ་གྱེན་དུ་བརྫེས་པའོ། །ཀ་དམྤའི་ཤིང་ལ་ལྷ་མོ་བཞིན་བཟང་མོ་དང་། འཇམ་འབྲས་ཀྱི་ཤིང་ལ་ལྷ་མོ་འཇམ་འབྲས་ལ་གནས་མ་སྟེ་ཞིང་གི་བདག་པོ་དག་གི་དྲིལ་བུ་
ཆེན་པོའོ། །སྦྲང་གི་ཤིང་ལ་སྐྱེས་བུའི་དབང་ཕྱུག་དང་ཤེ་ཤཱའོ། །གསེར་གྱི་ཤིང་ལ་ལྷ་མོ་གཏུམ་མོ་དང་ཞིང་སྐྱོང་སྐྱེ་བ་བཟང་པོའོ། །ཤལ་མ་ལིའི་ཤིང་ལ་ལྷ་མོ་ཆེན་མོ་མེ་ཞལ་དང་། སྟར་ཀའི་ཤིང་ལ་འདོད་མ་སྟེ་ཞིང་སྐྱོང་དག་ནི་འཇིགས་པའོ། །ཤྲྀངྒའི་ཤིང་ལ་ཕུན་ཚོགས་ཆེན་
མོ་དང་ཞིང་སྐྱོང་མི་གདོང་ཞེས་བྱ་བ་རྣམས་སོ། །གནས་ལ་སོགས་པའི་དབྱེ་བ་རིགས་པ་འདི་ལྟ་སྟེ་མངས་པས་འཇིགས་ནས་མ་བཤད་པའི་ཕྱག་དང་སྐུ་མདོག་དང་མཚོན་ཆ་དང་སྔགས་རྣམས་ནི་རྒྱུད་ཀྱི་ནང་ནས་འབད་པས་ངེས་པར་གཟུང་བར་བྱའོ། །གཙུག་ལག་ཁང་སོགས་རྒྱུ་རུ་ནི། །
དེ་རིང་ཤིང་གཅོད་བདག་སྤྲོ་བས། །ཁྱེད་རྣམས་ད་ནི་བཟོད་མཛད་ནས། །ཤིང་གཞན་ལ་ནི་གནས་པར་མཛོད། །ཤིང་གཞན་རྒན་པོ་ལ་སོང་བའི་ལྷ་རྣམས་མཐའ་དག་ལ་གཏོར་མ་དང་མཆོད་པ་ལ་སོགས་པའི་ཁྱད་པར་རྣམས་ཀྱིས་ཡང་དག་པར་མཆོད་པར་བྱའོ། །ཤིང་མཁན་བགེགས་