སུ་དབུལ་ཞིང་དེའི་ཕྱི་རོལ་དུའང་གཏོར་བར་བྱའོ། །གཞོན་ནུ་མ་རྣམས་ཀྱང་ཚིམ་པར་བྱའོ་ཞེས་པ་རྫིང་དང་ཆུ་མིག་དང་ཁྲོན་པ་རབ་ཏུ་གནས་པའི་ཆོ་གའོ།།      །།ཨ་མྲའི་སྐྱེད་མོས་ཚལ་ལ་སོགས་པའི་རབ་ཏུ་གནས་པའི་ཆོ་ག་ནི། ཕྱོགས་ཀྱི་གཏོར་མ་ཕུལ་ནས་རྣམ་པར་སྣང་མཛད་ཀྱི་
བདག་ཉིད་ཀྱིས་ཤིང་གི་གཙོ་བོ་སྟོང་པ་ཉིད་ཀྱི་རྗེས་ལ་རྣམ་པར་སྣང་མཛད་ཀྱི་གཟུགས་སུ་བསམས་ཏེ། དེ་ལས་ཡེ་ཤེས་སེམས་དཔའ་རྣམ་པར་སྣང་མཛད་མཆོད་ཡོན་ལ་སོགས་པ་སྔོན་དུ་འགྲོ་བས་གཞུག་ཅིང་། བུམ་པའི་ཆུས་མངོན་པར་དབང་བསྐུར་ལ་དེ་ཡོངས་སུ་གྱུར་པའི་ཤིང་དེ་དང་། དེ་ཉིད་ཀྱི་ཚེ་ཤིང་
གཞན་རྣམས་ཀྱང་དེ་ཡོངས་སུ་གྱུར་པར་ལྷག་པར་མོས་པར་བྱའོ། །ཤིང་གི་གཙོ་བོ་དེ་དང་དེ་དག་ལ་བྱིན་གྱིས་བརླབས་པའི་ལྷའི་མེ་ཏོག་ལ་སོགས་པས་ཡང་དག་པར་མཆོད་དེ། འབྲས་བུ་ལ་སོགས་པ་རྣམས་ཀྱིས་གཞན་གྱི་དོན་བྱེད་པའི་སྐྱེད་མོས་ཚལ་ལ་སོགས་པ་ཡུན་རིང་དུ་གནས་པར་གསོལ་བ་
བཏབ་ནས་ཕྱོགས་ཀྱི་གཏོར་མ་རྣམས་དབུལ་བར་བྱའོ་ཞེས་པ་ནགས་ཚལ་ལ་སོགས་པ་རབ་ཏུ་གནས་པའི་ཆོ་གའོ།།      །།བརྗོད་པའི་ཆོ་ག་འདི་རྣམས་ཐམས་ཅད་ལ་ལས་གང་ལ་སྔགས་མ་བརྗོད་པ་དེར་ནི་ལས་ཐམས་ཅད་པའི་སྔགས་བཟླས་སོ་ཞེས་ཡོངས་སུ་བཤད་པར་བྱའོ། །བཅོམ་ལྡན་
འདས་ཀྱིས་གང་གསུངས་པ། །གལ་ཏེ་བདེ་གཤེགས་བསྟན་པ་ལ། །དད་པའི་རིགས་ཀྱི་བུ་ཡོད་ན། །དང་པོར་གསུམ་ལ་སྐྱབས་འགྲོ་སྦྱིན། །ཕྱི་ནས་བྱང་ཆུབ་ཀྱི་ནི་སེམས། །དེ་ནས་བསླབ་པའི་གནས་ལྔ་དང་། །གསོ་སྦྱོང་ལ་སོགས་མཉམ་པར་ལྡན། །མི་དགེ་བཅུ་ནི་ཡོངས་སྤོང་བ། །
བྱིན་ནས་དགེ་བསྙེན་དུ་ནི་བྱ། །འདིའི་སྔོན་དུ་འགྲོ་བ་བརྗོད་པར་བྱ་སྟེ། དེ་ལ་དང་པོར་རིམ་པ་འདིས་བླ་མའི་མཎྜལ་བྱའོ། །ཨོཾ་བཾ་བཛྲ་ཨུ་ད་ཀེ་ཧཱུཾ་སྭཱ་ཧཱ། ཞེས་པས་ཆུ་སྦྱང་བའོ། །ཇི་ལྟར་བལྟམས་པ་ཙམ་གྱིས་ནི། །དེ་བཞིན་གཤེགས་ཀུན་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །
དེ་བཞིན་བདག་གིས་ཁྲུས་གསོལ་ལོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ས་མ་ཡ་ཤྲི་ཡེ་ཧཱུཾ། འདིས་ཁྲུས་བྱའོ། །ཨོཾ་ཧྲཱིཿསྭཱ་ཧཱ། ལག་པ་དང་རྐང་པ་བཀྲུ་བ་དང་ཞབས་བསིལ་བའི་སྔགས་སོ། །ན་མོ་བྷ་ག་ཝ་ཏེ་པུཥྤེ་ཀེ་ཏུ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྟ་ཏེ་སམྱཀྶམྦུདྡྷཱ་ཡ། ཏདྱ་ཐཱ།