རྣམ་པར་དག་པའི་སྐུ། །བརྟན་པའི་བདག་ཉིད་ཅན་གྱིས་རྟག་ཏུ་ཡང་དག་མཆོད། །འཁྲུལ་འཁོར་རྣམས་ཀྱིས་འབྲོ་བོའི་སྐྱེ་བོས་རྣམ་བསྐྱེད་དེ། །རྡོ་བ་དང་ནི་ས་ཡི་རང་བཞིན་རྙིང་པའི་གཟུགས། །འདི་རྣམས་མུ་སྟེགས་ཅན་གྱི་ཆུ་བོ་རུ་ནི་དོར་བྱ་ཞིང་། །ཅི་སྟེ་ན་ཡང་
རི་ཕུག་ཟབ་མོའི་ནང་སོགས་སུའོ། །གལ་ཏེ་ཤིང་གི་བདག་ཉིད་ཡིན་ན་གོས་གསར་བཅིང་། །ཏིལ་མར་བསྐུས་ཏེ་ཆོ་ག་ཤེས་པར་བསྲེག་པར་བྱ། །རྫས་ཀྱི་བདག་ཉིད་ཅན་རྣམས་བཞུ་བར་བྱས་ནས་ནི། །དེ་ཡང་བདག་ཉིད་ཡོངས་སུ་རྫོགས་པར་བླུགས་པར་བྱ། །སྔར་གྱི་ཚད་ལ་མྱུར་དུ་
གཟུགས་ནི་མཛེས་པ་འམ། །སྔར་བས་ལྷག་པའི་ཡོངས་རྫོགས་སྐུ་ནི་བཞེངས་བྱ་སྟེ། །སྙིང་སྟོབས་ལྡན་པའི་བདག་ཉིད་ཀྱིས་ནི་འབད་པ་ཡིས། །མཆོད་ཡོན་སྔོན་དུ་འགྲོ་བའི་མཆོད་པ་བསྒྲུབ་པར་བྱ། །བུམ་པའི་ལྟོ་ནས་རང་གི་ས་བོན་ཕྱུང་ནས་ནི། །ཡེ་ཤེས་རིགས་ནི་སྐུ་གཟུགས་ལ་གནས་རབ་ཏུ་
བྱ། །མཆོད་འགྱུར་མཆོད་པ་དམ་པ་དེ་ལ་རིམ་པ་སྟེ། །མྱུར་བས་ཆོ་ག་ཇི་བཞིན་རབ་ཏུ་གནས་པའོ། །སོ་ཕག་རང་བཞིན་དང་ནི་རྡོ་རྗེའི་རང་བཞིན་རྙིང་གྱུར་པའི། །མཐའ་དག་མཆོད་རྟེན་དངོས་རྣམས་དེ་བཞིན་ཡོངས་དག་བྱས་ནས་ནི། །སྙིང་པོར་བྱས་ཏེ་མཆོག་གི་དངོས་གྲུབ་བྱེད་པའི་སྐྱེ་བོ་
ཡིས། །ཤིང་ཡང་དེ་བཞིན་ཉིད་དེ་གསར་སོགས་བླུགས་པར་བྱ། །གཙུག་ལག་ཁང་དང་ཁང་བཟང་ཁྱིམ་དང་འགྲོན་ཁང་ལྷ་ཁང་རྣམས། །རྣམ་པར་སྣང་མཛད་རང་བཞིན་དུ་ནི་ངེས་པར་རབ་བསྒོམས་ནས། །ཡང་དག་གནས་ནས་ལེགས་པར་བཀུག་སྟེ་བུམ་པའི་ནང་དུ་ནི། །གཞག་ནས་
སྔར་གྱི་ཆོ་ག་བཞིན་དུ་ཡང་དག་སྤྱད་པར་བྱ། །སྦྱིན་སྲེག་ཉེར་སྤྱོད་གཏོར་མ་བཟའ་བ་བཀྲ་ཤིས་བྱས་ནས་ནི། །རབ་འབྱམ་ཐུབ་པའི་གང་ཟག་རྣམས་ནི་ཤིན་ཏུ་མཉེས་བྱས་ཏེ། །བསྙེན་བཀུར་དང་ནི་མཆོད་པའི་རྒྱན་རྣམས་རྣམ་པར་བསྒྲུབ། །དེ་ལྟར་བྱས་ན་མཐའ་དག་འཇིག་རྟེན་ཕན་
པ་ཐོབ་པར་འགྱུར། །ཞེས་པ་རྙིང་པ་གསོ་བའི་མཆོད་ཡོན་གྱི་ཆོ་གའོ།།      །།འདིར་ཇི་ལྟར་རིགས་པར་འཆད་བཞིན་པའི་ཆོ་ག་རྣམས་སུ། གསེར་དང་དངུལ་དང་ཟངས་དང་རྡོ་དང་ཤིང་། །ས་བྱ་ཉ་ལྕིབས་དུང་དང་ནི། །འདབ་མའི་ཀྱོང་བུ་ཞབས་བསིལ་དང་། །བསང་གཏོར་ཞལ་