པ་ལ་རག་ལས་པའི་ཕྱིར་རྒྱལ་པོའི་སྐྱེས་བུ་བཞིན་ནོ། །ཉེ་བར་ལེན་པའི་དབང་གིས་དམིགས་པ་དང་འགྲོ་བ་གཞན་དག་ཏུ་གཞོལ་བའི་ཕྱིར་ཏེ་འཇུག་པའི་ཕྱིར་རོ་ཞེས་བྱ་བའི་དོན་ཏོ། །དགྲ་བཅོམ་པ་དག་གི་ཕུང་པོ་རྣམས་ཀྱང་ཉོན་མོངས་པས་ཟིན་པའི་གནོད་པའི་དབང་གིས་གཟུགས་
ཀྱི་ཕུང་པོ་རྣམ་པར་འགྱུར་བའི་ཕྱིར་དང་དེ་དག་དང་རྗེས་སུ་མཐུན་པའི་སེམས་དང་སེམས་ལས་བྱུང་བ་སྐྱེ་བའི་ཕྱིར་ཉེ་བར་ལེན་པ་ལ་རག་ལས་པ་ཡིན་ནོ། །ཡང་ན་དེ་དག་ལ་ཉེ་བར་ལེན་པ་རྣམས་འབྱུང་བ་ཉེ་བར་ལེན་པའི་ཕུང་པོ་རྣམས་སོ། །དགྲ་བཅོམ་པའི་རྒྱུད་ཀྱི་ཟག་པ་དང་བཅས་
པ་དག་ལས་ཀྱང་རྒྱུད་གཞན་གྱི་ཉེ་བར་ལེན་པ་རྣམས་འབྱུང་སྟེ་དམིགས་པའི་སྒོ་ནས་རྒྱས་པར་འགྱུར་བའི་ཕྱིར་རོ། །གཞན་དག་ནི་ཡང་ཉེ་བར་བླངས་པས་ཉེ་བར་ལེན་པ་སྟེ། ཚེ་དང་ལྡན་པ་ཀུན་དགའ་བོ་ཉེ་བར་བླངས་པ་མེད་ན་ངའོ་སྙམ་པ་མི་འགྱུར་རོ་ཞེས་ཏེ། དེ་རྣམས་གཞན་ཉེ་བར་
ལེན་པ་ཡང་ཡིན་ལ་ཕུང་པོ་ཡིད་ཡིན་པས་ཉེ་བར་ལེན་པའི་ཕུང་པོ་ཞེས་བྱ་བ་ལས་འཛིན་པའི་བསྡུ་བའོ། །ཟག་པ་མེད་པ་ལ་ནི་ངའོ་སྙམ་པའི་ཕྱིར་རོ། །འཐབ་པ་ནི་ཉོན་མོངས་པའོ་ཞེས་བྱ་བ་ལ། འཐབ་པས་ན་འཐབ་པ་སྟེ་དེ་ཉིད་ཀྱི་ཕྱིར་བརྟག་པའི་རྒྱུ་མཚན་བསྟན་པའི་ཕྱིར། བདག་
དང་གཞན་ལ་གནོད་པའི་ཕྱིར་རོ་ཞེས་གསུངས་ཏེ། འཇིག་རྟེན་ན་ཡང་གང་དུ་བདག་དང་གཞན་ལ་གནོད་པ་དེ་ནི་འཐབ་པ་སྟེ་གཡུལ་ཞེས་བརྗོད་ལ། ཉོན་མོངས་པ་ཡང་འབྱུང་བ་ན་བདག་དང་གཞན་ལ་གནོད་པར་བྱེད་དེ། མདོ་ལས་དེའི་འདོད་པའི་འདོད་ཆགས་སྐྱེས་ན་བདག་ལ་གནོད་
པའི་ཕྱིར་གནས་སོ། །གཞན་ལ་གནོད་པ་དང་གཉི་ག་ལ་གནོད་པའི་ཕྱིར་གནས་སོ་ཞེས་གསུངས་པའི་ཕྱིར་རོ། །གཞན་དག་ན་རེ་དག་པའི་ཕྱོགས་འཁྲུག་པར་བྱེད་པའི་ཕྱིར་འཐབ་པ་ཞེས་ཟེར་རོ། །འཐབ་པ་དང་ལྷན་ཅིག་པ་ཡིན་པས་འཐབ་བཅས་ཏེ། འདིར་ཡང་ལྷན་
ཅིག་པའི་དོན་ཏོ། །དེའི་ཕྱིར་དེ་དག་གིས་རྒྱས་པར་བྱས་པ་ཉིད་ཀྱི་ཕྱིར་ཏེ། དམིགས་པ་དང་མཚུངས་པར་ལྡན་པ་དང་རྟེན་པ་རྣམས་ནི་ཟག་པ་དང་བཅས་པ་བཞིན་ནོ་ཞེས་བཤད་དོ། །དེ་ལྟར་ཟག་པ་དང་བཅས་པ་ཞེས་པ་འདི་དང་དོན་ལ་ཁྱད་པར་ཡོད་པ་མ་ཡིན་ཡང་། འདི་དང་ལྷན་