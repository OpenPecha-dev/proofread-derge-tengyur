ཡིན་མོད་ཀྱི་བཏང་སྙོམས་ནི་ཐམས་ཅད་དང་མཚུངས་པར་ལྡན་པ་དེ་ལྟ་ན་ཡང་སྔར་བཤད་པ་ངེས་པར་གཟུང་བའི་ཕྱིར་སྐྱོན་མེད་དོ། །དད་ལ་སོགས་པ་ལྔ་པོ་དག་ནི་ཞེས་བྱ་བ་ལ། འདིས་རྣམ་པར་བྱང་བར་བྱེད་པས་ན་རྣམ་པར་བྱང་བ་སྟེ་ལམ་མོ། །འདི་ལྟར་དེ་
དག་གིས་ཞེས་བྱ་བ་རྒྱ་ཆེར་འབྱུང་བ་ལ། གང་གི་ཕྱིར་དེ་དག་གིས་ཏེ། དྲན་པ་ཉེ་བར་གཞག་པ་དང་དྲོ་བར་གྱུར་པའི་གནས་སྐབས་དག་གིས་ལམ་སྐྱེ་བའི་གེགས་སུ་གྱུར་པའི་ཉོན་མོངས་པ་རྣམས་ཀྱང་རྣམ་པར་གནོན་ལ། སྐལ་བ་མཉམ་པའི་རྒྱུ་མེད་པར་དེའི་སྟོབས་ཀྱིས་ལམ་བསྐྱེད་
པའི་ཕྱིར་ཆེས་མཆོག་གི་གནས་སྐབས་དག་གིས་ནི་ལམ་ཡང་འདྲེན་པར་བྱེད་དེ། །དེ་དག་ཁོ་ན་རྣམ་པར་བྱང་བ་ལ་དབང་བྱེད་ཀྱི། རྣམ་པར་བྱང་བའི་བདག་ཉིད་ཡིན་པའི་ཕྱིར་ཀུན་ཤེས་པར་བྱེད་པའི་དབང་ལ་སོགས་པ་དག་གིས་ནི་མ་ཡིན་ནོ་ཞེས་ངེས་པར་བྱ་བའི་ཕྱིར་ཡང་སྨོས་སོ། །དེ་
བཞིན་ཞེས་བྱ་བའི་སྒྲ་ནི་ཇི་ལྟར་མིག་ལ་སོགས་པ་ནས་དད་པ་ལ་སོགས་པའི་མཐར་ཐུག་པ་རྣམས་སོ་སོར་དབང་པོ་ཡིན་པ་དེ་བཞིན་དུ་ཀུན་ཤེས་པར་བྱེད་པ་ཞེས་བྱ་བ་དང་། ཀུན་ཤེས་པ་ཞེས་བྱ་བ་དང་ཀུན་ཤེས་ལྡན་པ་ཞེས་བྱ་བ་ཡང་སོ་སོར་དབང་པོ་ཡིན་ནོ་ཞེས་བསྟན་པར་བྱ་བའི་ཕྱིར་རོ། །
གལ་ཏེ་དབང་བྱེད་པ་ཐ་དད་པ་ཉིད་ཀྱིས་སོ་སོར་དབང་པོ་ཉིད་དུ་ཤེས་པ་མ་ཡིན་ནམ་ཞེ་ན། རྫས་ཐ་མི་དད་པས་ཐེ་ཚོམ་ཟ་བ་བསལ་བར་བྱ་བའི་ཕྱིར་དེ་བཞིན་ཞེས་བྱ་བའི་སྒྲ་རབ་ཏུ་སྦྱར་རོ། །སློབ་དཔོན་འདུས་བཟང་ན་རེ། མཐོང་བའི་ས་ལ་སོགས་པའི་དབྱེ་བས་ཕྱེ་བ་རྣམས་ཕན་ཚུན་
བསྡུས་པ་ལས་དགོས་པར་འགྱུར་བས་སོ་ཞེས་སོ། །བར་ཆད་མེད་པ་དང་རྣམ་པར་གྲོལ་བའི་ལམ་གྱི་དབྱེ་བས་ཕྱེ་བ་རྣམས་ཕན་ཚུན་བསྡུས་པའི་ཕྱིར་དགོས་པའི་སྐབས་ཡོད་པས། གང་ཡང་དགུ་པོ་རྣམས་གཞན་མ་ཡིན་པ་ཉིད་ལ་དབང་བྱེད་པའི་དབྱེ་བས་འདི་དབང་པོ་གཅིག་ཉིད་དུ་འགྱུར་བ་
མཐོང་བ་མ་ཡིན་ནོ། །ཕོ་དང་མོའི་དབང་པོ་དག་ཕན་ཚུན་བསྡུས་པའི་ཕྱིར་ཞེས་བྱ་བ་འདི་ཡང་མི་རིགས་ཏེ། དགུ་པོ་ལས་གཞན་མ་ཡིན་པའི་ཕྱིར་དང་། དབང་བྱེད་པའི་དབྱེ་བས་གཅིག་ཉིད་དུ་བསྟན་པ་ལས་དགོས་པའི་གནས་ཉིད་ཀྱི་ཕྱིར་དང་། དེ་རྣམ་པར་གཅད་པའི་ཕྱིར་དེ་བཞིན་