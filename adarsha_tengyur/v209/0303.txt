བའི་ལམ་གྱིས་མངོན་པར་རྟོགས་ཟིན་པའི་བདེན་པ་བཞིའི་ཡུལ་ཅན་ཡིན་པའི་ཕྱིར་རོ། །གལ་ཏེ་མཐོང་བའི་ལམ་ཉིད་ཀྱིས་བདེན་པ་བཞི་ཀུན་ཤེས་པར་བྱས་ན་ཡང་ཅིའི་ཕྱིར་བསྒོམ་པའི་ལམ་གྱིས་རྟོགས་པར་བྱེད་ཅེ་ན། ཕྲ་རྒྱས་ལྷག་མ་སྤང་བར་བྱ་བའི་
ཕྱིར་རོ། །འདི་ལྟར་མཐོང་བའི་ལམ་གྱིས་ནི་མཐོང་བས་སྤང་བར་བྱ་བའི་ཕྲ་རྒྱས་སྤང་བར་བྱ་བའི་ཕྱིར་ཀུན་ཤེས་པར་བྱེད་པ་ཡིན་ལ། སྒོམ་པའི་ལམ་གྱིས་ནི་བསྒོམ་པས་སྤང་བར་བྱ་བའི་ཉོན་མོངས་པ་སྤང་བར་བྱ་བའི་ཕྱིར་ཀུན་ཤེས་པ་ཡིན་ནོ། །ཀུན་ཤེས་སོ་སྙམ་པ་དང་ལྡན་
པར་རྟོགས་པ་ནི་ཀུན་ཤེས་ལྡན་པ་སྟེ། ཟད་པ་དང་མི་སྐྱེ་བ་ཤེས་པའི་སྐད་ཅིག་གོ། །དེ་འདི་ལ་ཡོད་པས་ཞེས་རྒྱ་ཆེར་འབྱུང་སྟེ། དེ་ལྟར་གྱུར་པ་ནི་ཀུན་ཤེས་ལྡན་པའམ་ཀུན་ཤེས་བསྲུང་བའི་དབང་པོའོ། །ཀུན་ཤེས་བསྲུང་བའི་ངང་ཚུལ་འདི་ལ་ཡོད་པས་ན་ལྡན་པ་སྟེ།
རྟོགས་པའི་དོན་ཏོ། །ཀུན་ཤེས་པའི་དབང་པོ་དང་འདི་ལ་ཁྱད་པར་ཅི་ཞིག་ཡོད། དེས་ཀྱང་ཀུན་ཤེས་པ་ཉིད་ཡིན་ནོ་ཞེ་ན་དེའི་ཕྱིར་ཟད་པ་དང་མི་སྐྱེ་བ་ཤེས་པའི་ཡེ་ཤེས་ཐོབ་པའི་ཕྱིར་ཞེས་བྱ་བ་རྒྱ་ཆེར་འབྱུང་ངོ་། །དེ་ལྟ་བུའི་དབང་པོ་ནི་ཞེས་བྱ་བ་ནི་ཀུན་ཤེས་པ་རྟོགས་པ་དང་བསྲུང་བའི་ངང་ཚུལ་ཅན་གྱི་ཞེས་
བྱ་བའི་ཐ་ཚིག་གོ། །སློབ་དཔོན་འདུས་བཟང་ན་རེ་དེ་ལྟར་དབང་པོ་རྣམས་མིང་གི་སྒོ་ནས་ཉི་ཤུ་རྩ་གཉིས་དང་རྫས་སུ་ནི་བཅུ་བདུན་དུ་འགྱུར་ཏེ། མོ་དང་ཕོའི་དབང་པོ་དག་ལུས་ཀྱི་དབང་པོའི་ཕྱོགས་གཅིག་ཡིན་པའི་ཕྱིར་དང་། ཟག་པ་མེད་པ་མེད་པ་རྣམས་ཀྱང་དགུ་པོ་རྣམས་ལས་གཞན་མ་ཡིན་པའི་ཕྱིར་རོ་
ཞེས་ཟེར་རོ། །མཐོང་བསྒོམ་མི་སློབ་ལམ་ལ་དགུ། །གསུམ་ཡིན་ཞེས་པ་ཡང་སྲིད་པའི་དབང་དུ་བྱས་ནས་བཤད་པ་སྟེ་རྣམ་པ་ལས་ནི་མ་ཡིན་ནོ། །རྣམ་པ་ལས་ནི་ཤེས་རབ་ཀྱི་རང་བཞིན་གསུམ་གོང་ནས་གོང་དུ་མྱ་ངན་ལས་འདས་པ་ཐོབ་པས། དབང་བྱེད་པས་འདི་དག་ཨ་ས་མ་དྷཱ་ནཱ་ད་པྲ་བརྱ་ཏྭཙྪཱ་(མཉམ་དང་འཁྱོག་པ་མ་ཡིན་པའི་ཕྱིར་དང་།)
དགོངས་པ་ཅན་ཞེས་པའི་ཚིག་གིས་འཕངས་པའོ། །ཤེས་རབ་ཀྱི་ལྡོག་པ་ལས་འདི་དག་དབང་པོ་བཅུ་དགུར་འགྱུར་རོ། །དེའི་ཕྱིར་ཇི་ལྟར་ལུས་ཀྱི་དབང་པོ་ཁོ་ནའི་དང་བའི་ཁྱད་པར་ལ་དབང་བྱེད་པའི་དབྱེ་བ་ལས་མོ་དང་ཕོའི་དབང་པོ་ཞེས་བྱ་བར་འགྱུར་ཞིང་།