གཡེངས་དང་སེམས་མེད་པ་ཡི་ཡང་། །ཞེས་བྱ་བ་ནི་ངག་གི་རྣམ་པར་རིག་བྱེད་ལས་ཁྱད་པར་བྱེད་པ་སྟེ་ངག་གི་རྣམ་པར་རིག་བྱེད་ནི་སེམས་གཡེངས་པ་དང་སེམས་མེད་པ་དག་ལ་མི་འབྱུང་སྟེ་རྒྱུན་ཆད་པའི་ཕྱིར་རོ། །རྗེས་འབྲེལ་གང་ཞེས་བྱ་བ་ནི་ལུས་ཀྱི་
རྣམ་པར་རིག་བྱེད་ལས་ཁྱད་པར་དུ་བྱེད་པའོ། །གལ་ཏེ་རྣམ་པར་རིག་བྱེད་ཀྱང་རྗེས་སུ་འབྲེལ་བ་མ་ཡིན་ནམ་ཞེ་ན། རྣམ་པར་རིག་བྱེད་ལོག་ཀྱང་རྣམ་པར་རིག་བྱེད་མ་ཡིན་པ་མི་ལྡོག་པའི་ཕྱིར་འདིར་མཆོག་ཏུ་གྱུར་པར་ཤེས་པར་བྱའོ། །ཡང་ན་རྗེས་འབྲེལ་ཉིད་ངེས་པར་བཟུང་བའི་
ཕྱིར་རྣམ་པར་རིག་བྱེད་དུ་ཐལ་བ་མེད་དེ། རྣམ་པར་རིག་བྱེད་ནི་དེའི་སྐད་ཅིག་ལ་ཡང་ཡོད་དོ། །དགེ་དང་མི་དགེ་ཞེས་བྱ་བ་ནི་མིག་ལ་སོགས་པའི་རྒྱུན་ལས་ཁྱད་པར་དུ་བྱེད་པའོ། །འབྱུང་བ་ཆེ་རྣམས་རྒྱུར་བྱས་པ། །ཞེས་བྱ་བ་ནི་ཐོབ་པའི་རྒྱུན་ལས་ཁྱད་པར་དུ་བྱ་བའི་ཕྱིར་རོ། །བསྟན་
བཅོས་ལས་སེམས་གཡེངས་པ་ཉོན་མོངས་པ་ཅན་གྱི་སེམས་སུ་བཤད་པས་དེའི་ཕྱིར་དེ་ལས་གཞན་པའི་སེམས་ཀྱི་ཡང་ཡིན་པའོ་ཞེས་བྱ་བ་གསུངས་ཏེ། འདིར་དེའི་སྒྲ་ཡིས་ནི་ཀུན་ནས་སློང་བའི་སེམས་ཤིག་བརྗོད་པར་འདོད་ལ། དེ་ལས་གཞན་པ་ནི་དེ་སློང་བར་བྱེད་པའི་སེམས་
དང་མི་འདྲ་བའི་ཕྱིར་དགེ་བ་དང་མི་དགེ་བ་དང་ལུང་དུ་མ་བསྟན་པ་ཡང་རུང་སྟེ། རྗེས་སུ་འཇུག་པར་བྱེད་པ་གཡེངས་པ་ཐམས་ཅད་ལ་བརྗོད་ཀྱི་ཉོན་མོངས་པ་ཅན་ཁོ་ན་ནི་མ་ཡིན་ནོ། །གཉིད་དང་བརྒྱལ་བ་སེམས་མེད་པར་ཁས་མ་བླངས་པའི་ཕྱིར་དང་། འདུ་ཤེས་མེད་པ་ལ་རྣམ་པར་རིག་
བྱེད་མ་ཡིན་པ་མེད་པའི་ཕྱིར་འདུ་ཤེས་མེད་པ་དང་འགོག་པའི་སྙོམས་པར་འཇུག་པ་ལ་སྙོམས་པར་ཞུགས་པའི་ཡང་ཡིན་པའོ་ཞེས་གསུངས་ཏེ། སེམས་མེད་པ་ནི་སྙོམས་པར་འཇུག་པ་གཉིས་ཁོ་ན་ཡིན་ནོ་ཞེས་སྟོན་པར་བྱེད་དོ། །ཡང་ཞེས་བྱ་བའི་སྒྲས་ནི་ཞེས་བྱ་བ་ནི་ཡང་གི་སྒྲ་
གང་ཞིག་ཚིག་ལེའུར་བྱས་པ་ལས། གཡེངས་དང་སེམས་མེད་པ་ཡི་ཡང་། །ཞེས་བྱ་བ་སྟེ་མ་གཡེངས་པ་སེམས་དང་བཅས་པའི་ཡང་ཡིན་ནོ་ཞེས་བྱ་བའོ། །འདིར་ཡང་སེམས་དང་བཅས་པ་སྨོས་པ་ནི་འདིའི་སེམས་གཡེངས་པ་མེད་པས་མི་གཡེངས་པ་ཞེས་བྱ་བ་ཡིན་ན་སེམས་མེད་