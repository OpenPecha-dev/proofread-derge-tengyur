བྱེད་དོ་ཞེས་བྱ་བ་ངེས་པར་གཟུང་ངོ་། །སྐྱེ་བའི་དབང་དུ་བྱས་ནས་ཡིན་གྱི། འགག་པའི་དབང་དུ་བྱས་ནས་ནི་མ་ཡིན་ཏེ། བྱེད་པའི་དུས་ཁོ་ནར་འབྲས་བུ་འབྱུང་བའི་ཕྱིར་རོ། །བྱ་བ་ནི་རྣམ་པ་གསུམ་སྟེ། འབྲས་བུ་འཛིན་པ་དང་། འབྲས་བུ་འབྱིན་པ་དང་།
ཡུལ་ཉེ་བར་ལོངས་སྤྱོད་པའོ། །དེ་གཉིས་ནི་ལྷན་ཅིག་འབྱུང་བའི་འབྲས་བུ་ལ་བྱ་བ་བྱེད་དོ་ཞེས་བྱ་བ་ལ། ཇི་ལྟར་དེ་གཉིས་དེ་ལ་བྱ་བ་བྱེད་ཅེ་ན། ཕན་ཚུན་འབྲས་བུ་འཛིན་པ་དང་། འབྱིན་པར་ནུས་པ་ཉིད་ཀྱིས་ཏེ། ཕན་ཚུན་བྲལ་བས་ཡུལ་འཛིན་པར་མི་འཐད་པའི་ཕྱིར་རོ། །གསུམ་པོ་
ནི་སྐྱེ་བ་ལའོ་ཞེས་བྱ་བ་ལ། སྐྱེ་བ་ཁོ་ན་ལའོ་ཞེས་བྱ་བར་ངེས་པར་གཟུང་ངོ་། །གང་གི་ཕྱིར་རྣམ་པར་སྨིན་པ་དང་རྒྱུ་མཐུན་པའི་འབྲས་བུ་དག་འཕངས་པའི་དབང་གིས་སྐྱེ་བ་དེའི་ཕྱིར་སྐལ་བ་མཉམ་པའི་རྒྱུ་ལ་སོགས་པ་འདི་དག་གིས་ནི་སྐྱེ་བཞིན་པ་ལ་བྱ་བ་བྱེད་དོ། །རེ་ཤིག་སྐལ་བ་མཉམ་པ་དང་
ཀུན་ཏུ་འགྲོ་བའི་རྒྱུ་གཉིས་པོ་ནི་མཇུག་ཐོགས་སུ་རྒྱུ་མཐུན་པའི་འབྲས་བུ་ཡོད་པས་འབྲས་བུ་སྐྱེ་བཞིན་པ་ལ་བྱ་བ་བྱེད་པར་འགྱུར་ན་རྣམ་པར་སྨིན་པའི་རྒྱུ་ལས་ནི་མཇུག་ཐོགས་སུ་རྣམ་པར་སྨིན་པའི་འབྲས་བུ་མེད་ཅིང་། འདས་པའི་བྱེད་པ་མེད་པས་སྐྱེ་བཞིན་པ་ལ་ཇི་ལྟར་བྱ་བ་བྱེད་པར་རུང་ཞེ་ན།
འདིར་བྱ་བའི་སྒྲས་ནི་ནུས་པ་བརྗོད་དེ། རྒྱུ་བསྐལ་པ་དུ་མས་ཆོད་པར་འགགས་ཀྱང་དེའི་མཐུ་ཁོ་ནས་ཐུན་མོང་གི་རྒྱུ་ཉིད་ཀྱི་ཕྱིར་སྐྱེ་བ་དང་། འཇིག་པའི་བྱེད་པ་མེད་ཀྱང་འབྲས་བུ་འབྱིན་པར་ནུས་པ་ལ་བྱ་བའི་སྒྲས་འདོགས་སོ། །མཚུངས་པ་དེ་མ་ཐག་པའི་རྐྱེན་ནི་སྐྱེ་བ་ལ་བྱ་བ་བྱེད་
དེ་དྲངས་ཏེ་སྐབས་འབྱེད་པའི་ཕྱིར་རོ། །དམིགས་པའི་རྐྱེན་ནི་འགག་པ་ལ་བྱ་བ་བྱེད་དེ། ད་ལྟར་གྱི་སེམས་དང་། སེམས་ལས་བྱུང་བ་རྣམས་ཀྱི་ཡུལ་ད་ལྟར་བ་འཛིན་པའི་ཕྱིར་རོ། །བདག་པོའི་རྐྱེན་ནི་ཞེས་བྱ་བ་ལ་འདིའི་བྱ་བ་ནི་མི་སྒྲིབ་པའི་ངོ་བོ་ཉིད་དུ་གནས་པ་ཡིན་ཏེ། དེ་ནི་སྐྱེ་བ་
དང་། འགག་པ་ལ་ཁྱད་པར་མེད་པས་དེ་ནི་གནས་སྐབས་ཐམས་ཅད་དུ་བྱ་བ་བྱེད་པར་བརྗོད་དོ། །གལ་ཏེ་མཚུངས་པར་ལྡན་པ་དང་། ལྷན་ཅིག་འབྱུང་བའི་རྒྱུ་དག་ལས་དམིགས་པའི་རྐྱེན་སྐྱེ་བ་བྱ་བའི་དངོས་པོར་རྟོགས་ན། འོ་ན་དེ་དག་གི་རྒྱུ་དང་རྐྱེན་ཅི་ཡིན་པ་བརྗོད་པར་བྱ་དགོས་