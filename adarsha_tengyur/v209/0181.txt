ཞིག་དགོས་པའི་དབང་གིས་མི་འགལ་ཏེ་རྣམ་པར་ཤེས་པའི་རྟེན་བཞིན་ནོ། །དཔེར་ན་མིག་ལ་སོགས་པའི་རྣམ་པར་ཤེས་པ་ལ་སྲེད་པ་དང་བྲལ་ཡང་དགོས་པའི་དབང་གིས་དེའི་རྟེན་ལ་སྲེད་པ་དང་བྲལ་བ་མ་ཡིན་པ་སྟེ་བསམ་གཏན་གཉིས་པ་སོགས་པར་
སྐྱེའོ། །དེ་བཞིན་དུ་ཡང་ཡུལ་ལ་སྲེད་པ་དང་བྲལ་ཡང་དགོས་པའི་དབང་གིས་དབང་པོ་ལ་སྲེད་པ་ཡང་མ་བྲལ་བའོ་ཞེས་བརྗོད་པའམ་བསྟན་པར་ནུས་ཏེ། ཇི་སྐད་བཤད་པའི་དགོས་པའི་ཁྱད་པར་ལས་དབང་པོ་ལ་གནོད་པར་མི་འགྱུར་ཞེས་སོ། །སྣ་དང་ལྕེའི་དབང་པོ་དག་གཟུགས་ཀྱི་ཁམས་
སུ་སྐྱེ་བ་དེ་ལྟ་བུ་འདི་མི་རིགས་པ་དེ་ལྟར་ཁས་མ་བླངས་པའི་ཕྱིར་རོ། །དེ་ན་འདི་དཔེར་བརྗོད་པ་རབ་ཏུ་སྒྲུབ་པའི་ཕྱིར་བསྟན་པ་གང་ཡིན་པ་དེ་རྣམས་ཀྱང་མ་འབྲེལ་བ་ཉིད་དེ། གཞུང་མངས་པའི་འཇིགས་པས་དེ་དག་ལ་རྣམ་པར་དཔྱད་དོ། །དགོས་པའི་དབང་གིས་འབྱུང་བ་ཡང་མ་ཡིན་
ནོ། །དགོས་པའི་དབང་མ་ཡིན་ནོ། །འོ་ན་ཅི་ཞེ་ན། རྒྱུའི་དབང་གིས་ཞེས་བྱ་བ་ལ་སོགས་པ་སྟེ། གལ་ཏེ་སྐྱེས་བུ་ཆེན་པོའི་མཚན་རྣམས་ལ་ནི་དེ་ལྟར་མི་བརྗོད་ཀྱི། རྒྱུ་ཡོད་ན་མི་མཛེས་པར་བྱེད་པ་བཞིན་དུ་ཡང་འབྱུང་བར་འགྱུར་བ་ཉིད་དོ། །འོ་ན་ནི་མདོ་ལས་དབང་པོ་རྣམས་ཞེས་བྱ་བ་ལ་
སོགས་པ་འདིས་ནི་ཁས་བླངས་པ་ལ་གནོད་པ་གསུངས་པའོ། །ད་ནི་དབང་པོ་གང་དག་ཞེས་བྱ་བ་ལ་སོགས་པ་འགལ་བ་སྤོང་བའོ། །དེ་ལྟ་མ་ཡིན་ན་ཞེས་བྱ་བ་ལ་སོགས་པ་ལ། གལ་ཏེ་འདོད་པའི་ཁམས་སུ་གང་ཡིན་པ་དེའི་དབང་དུ་བྱས་ནས་མདོ་ལས་བཤད་པ་ཡང་ཁས་བླངས་ཏེ།
དེ་བཞིན་དུ་དེ་ན་ཕོའི་དབང་པོ་ཡང་ཡོད་པར་ཐལ་ཏེ་སྣ་དང་ལྕེའི་དབང་པོ་བཞིན་ནོ། །དེ་ལྟར་བཅུ་བཞི་བཤད་པ་ནི་རྣལ་འབྱོར་སྤྱོད་པ་རྣམས་སོ། །ལུས་ཀྱི་སྒོ་ནས་ཞེས་བྱ་བ་ལ་སོགས་པ་ལ། འདི་ལ་བདག་ཏུ་ང་རྒྱལ་བཞག་པས་ན་སྐྱེ་མཆེད་དྲུག་ལུས་ཡིན་ཏེ་ངའམ་ངའོ་སྙམ་དུ་བསམ་པའི་
ཕྱིར་རོ། །དེའི་ཕྱིར་ཁྱད་པར་མེད་པར་སྐྱེ་མཆེད་དྲུག་ལ་སྲེད་པ་འཇུག་གོ། །ཡུལ་གྱི་སྒོ་ནས་ནི་མ་ཡིན་པས་ཞེས་བྱ་བ་ནི་ཡུལ་གྱི་དམིགས་པའི་སྒོ་ནས་མ་ཡིན་པ་སྟེ། དེའི་ཕྱིར་ཡུལ་ལ་འདོད་ཆགས་དང་བྲལ་བས་དེའི་འཛིན་པར་བྱེད་པ་དབང་པོ་ལ་འདོད་ཆགས་དང་བྲལ་བར་མི་འགྱུར་རོ། །