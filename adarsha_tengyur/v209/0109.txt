བཞིན་ནོ། །ཁམས་བཅོ་བརྒྱད་ཀྱི་གནས་སྐབས་སུ་ནི་ཐམས་ཅད་རེག་བྱའི་ཁམས་ཏེ་རིགས་ཀྱི་དོན་རྒྱུའི་དོན་དུ་དགོངས་པའོ། །འདིར་ནི་ས་ལ་སོགས་པ་སོ་སོ་རྣམས་ལ་རིགས་ཀྱི་དོན་མེད་དོ་ཞེས་གཞན་དག་སྟེ། འབྱུང་བ་སོ་སོ་རྣམས་ཀྱི་རིགས་ཀྱི་དོན་ཀྱང་ཁམས་
ཀྱི་སྒྲ་ལ་འགལ་བ་མེད་དོ། །འབྱུང་བ་ཆེན་པོ་བཞི་རྣམས་ཞེས་བྱ་བ་ལ། ཡང་ཇི་ལྟར་འདི་དག་ཆེན་པོ་ཉིད་དང་འབྱུང་བ་ཉིད་དང་གཞི་ཉིད་ཡིན་ཞེ་ན། འདི་དག་གཟུགས་གཞན་ཐམས་ཅད་ཀྱི་རྟེན་ཉིད་དང་རགས་པའི་ཕྱིར་ཆེན་པོ་ཉིད་དོ་ཞེས་བྱ་བ་ལ། གང་ཞིག་འབྱུང་བ་དག་ལས་གཞན་
པའི་གཟུགས་དེའི་རྟེན་ཉིད་དང་རགས་པའི་ཕྱིར་ཏེ། གཏོས་ཆེ་བའི་ཕྱིར་རོ་ཞེས་བྱ་བའི་ཐ་ཚིག་གོ། །ཡང་ན་འབྱུང་བ་དེ་དག་གི་ཤས་ཆེ་བ་གང་དག་ལ་ཡོད་པས་ས་ལ་སོགས་པའི་ཕུང་པོ་དེ་དག་ནི་དེ་དག་གི་བྱ་བ་ཤས་ཆེ་བ་དག་གོ། །བྱ་བ་ནི་འཛིན་པ་ལ་སོགས་པའི་ལས་སོ། །ཤས་ཆེ་བ་ཉིད་
ནི་མཚན་ཉིད་རྒྱས་པ་ལས་དེ་དག་མངོན་པར་གསལ་བའོ། །ས་ལ་སོགས་པའི་ཕུང་པོ་དག་ནི་ཁ་དོག་དང་དབྱིབས་ཀྱི་བདག་ཉིད་ཅན་དག་གོ། །ཆེན་པོར་གནས་པ་ཉིད་ནི་རྒྱ་ཆེན་པོར་གནས་པ་ཉིད་དོ། །གཟུགས་ལ་སོགས་པའི་ཚོགས་ཐམས་ཅད་ལ་སྲ་བ་ལ་སོགས་པ་ཡོད་པས་ན་དེ་དག་
ནི་ཆེན་པོ་ཉིད་དོ་ཞེས་སློབ་དཔོན་འདུས་བཟང་ཟེར་རོ། །དེ་ལྟར་ཕྱི་རོལ་ཏུ་བཤད་པའི་ཚོགས་པ་ལ་གཟུགས་ལ་སོགས་པ་དང་མ་བཤད་པ་ལ་རོ་ལ་སོགས་པ་དང་ཐམས་ཅད་དུ་གཟུགས་ཀྱི་ཁམས་ན་དྲི་དང་རོ་དག་མེད་དོ། །སྔོན་པོ་ལ་སོགས་པ་རྣམས་ཀྱང་དེ་དག་ཚོགས་པ་རྣམས་ལ་ཕན་ཚུན་མེད་པ་
དེ་ལྟར་སྲ་བ་ལ་སོགས་རྣམས་ལ་འགར་ཡང་མེད་པ་མ་ཡིན་ནོ། །དེ་ལྟར་རེ་ཞིག་ཆེན་པོ་ཉིད་ཡིན་ནོ། །འབྱུང་བ་ཉིད་ནི་གཟུགས་རྣམ་པ་སྣ་ཚོགས་མངོན་པར་འགྲུབ་པ་ལ་དེ་དང་དེ་དག་གི་རྣམ་པ་འབྱུང་བས་ན་འབྱུང་བ་དག་གོ། །གཞན་དག་ན་རེ་འཁོར་བ་ཐོག་མ་མེད་པ་ནས་སེམས་ཅན་ཐམས་
ཅད་ཀྱི་ལས་ཀྱི་དབང་གིས་ནམ་ཡང་མ་བྱུང་བ་མྱང་བས་ན་འབྱུང་བ་དག་གོ་ཞེས་ཟེར་རོ། །ཡང་ན་འབྱུང་བ་ཉིད་འབྱུང་བའི་དངོས་པོའི་ངོ་བོ་མཆེད་པར་བྱེད་པས་ན་འབྱུང་བ་སྟེ་དངོས་པོའི་ཡོད་པ་དང་སེམས་ཅན་གྱི་སྐྱེ་བ་རྒྱས་པར་བྱེད་ཅེས་བྱ་བའི་ཐ་ཚིག་གོ། །ཡང་ཇི་ལྟར་འབྱུང་བ་ཆེན་པོ་དག་ནི་