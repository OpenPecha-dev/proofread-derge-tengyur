སྐྱེ་བའི་རྒྱུ་གང་ཞེ་ན་ཞེས་བྱ་བའོ། །དབང་པོ་ལ་སྲེད་པ་དང་བཅས་པའི་ལས་ཀྱི་ཁྱད་པར་རོ་ཞེས་བྱ་བ་ལ་སྐྱེ་མཆེད་དྲུག་ལ་བདག་ཏུ་ཆགས་པ་དང་ལྡན་པའི་ཡུལ་མངོན་པར་ཞེན་པའི་ཕྱིར་ཏེ། དེ་ཉེ་བར་ལོངས་སྤྱོད་པའི་དབང་པོ་ལ་སྲེད་པ་དང་བཅས་པའི་ལས་ཀྱི་ཁྱད་པར་རོ། །གང་ཡང་ཡུལ་
ལ་སྲེད་པ་དང་བྲལ་བ་དེ་དབང་པོ་ལས་ཀྱང་སྲེད་པ་དང་བྲལ་བ་ཡིན་པས་ཞེས་བྱ་བ་ལ། ཡུལ་སོ་སོར་མྱོང་བ་བྱས་པའི་ཕྱིར་དབང་པོ་འདོད་དེ་དཔེར་ན་གང་ཞིག་འཁྲིག་པའི་རེག་པ་ལ་འདོད་ཆགས་དང་བྲལ་བ་དེ་ནི་ཕོའི་དབང་པོ་ལས་ཀྱང་འདོད་ཆགས་དང་བྲལ་བ་བཞིན་ནོ། །དེའི་ཕྱིར་སྣ་དང་
ལྕེའི་དབང་པོ་ལ་འདོད་ཆགས་དང་བྲལ་བའི་ཕྱིར་དེ་ན་དེ་དག་གི་རྒྱུ་ལས་ཀྱི་ཁྱད་པར་ཡོད་པ་མ་ཡིན་ཏེ་ཕོའི་དབང་པོའི་རྒྱུ་བཞིན་ནོ། །ཅི་སྟེ་ཡུལ་འདོད་ཆགས་དང་བྲལ་ཡང་དབང་པོ་ལ་འདོད་ཆགས་དང་བྲལ་བར་མི་འགྱུར་རོ་ཞེ་ན། རྒྱུ་མེད་པའི་སྣ་དང་ལྕེ་དག་དེར་སྐྱེ་བ་མ་ཡིན་ཏེ། དེའི་ཕྱིར་
གལ་ཏེ་རྒྱུ་མེད་པར་སྐྱེ་ན་ཕོའི་དབང་པོ་ཡང་ཅི་སྟེ་འགྲུབ་པར་འགྱུར། གལ་ཏེ་འདོད་ཆགས་དང་བྲལ་བར་གྱུར་པའི་ཕྱིར་རྒྱུ་དང་བཅས་པས་སྐྱེ་བ་མི་མཛེས་པའི་ཕྱིར་ཡིན་གྱི་འདོད་ཆགས་དང་བྲལ་བའི་ཕྱིར་ནི་མ་ཡིན་ནོ་ཞེའོ། །རྫོགས་པའི་སངས་རྒྱས་དང་འཁོར་ལོས་སྒྱུར་བ་ལྟར་འདོམས་ཀྱི་
སྦ་བ་སྦུབས་སུ་ནུབ་པ་རྣམས་ཀྱི་ཅིའི་ཕྱིར་མི་མཛེས་པར་འགྱུར། འདོམས་ཀྱི་སྦ་བ་ནི་ཕོའི་དབང་པོའོ། །འདོམས་ནི་གང་གིས་ཕོའི་དབང་པོ་དེ་བསྡུམས་པའོ། །གང་དག་ལ་འདོམས་ཀྱི་སྦ་བ་སྦུབས་སུ་ནུབ་པ་ཡོད་པ་དེ་དག་གི་ཞེས་ཚིག་བསྡུའོ། །ཕོའི་དབང་པོ་ལ་འདོད་ཆགས་
དང་བྲལ་བ་རྣམས་དེར་སྐྱེ་བས་ཕོའི་དབང་པོ་མངོན་པར་མི་འགྲུབ་སྟེ། དེ་ལ་འདོད་ཆགས་དང་བྲལ་བ་རྣམས་ལ་ནི་དེའི་རྟེན་མངོན་པར་མི་འགྲུབ་པར་རྟོགས་པར་བྱའོ། །སློབ་དཔོན་འདུས་བཟང་ན་རེ་གང་ཞིག་དབང་པོ་ལ་འདོད་ཆགས་དང་བྲལ་བ་དེ་ངེས་པར་དེའི་རྟེན་ལས་ཀྱང་ངོ་ཞེས་ཟེར་རོ། །
དེ་ཉིད་ཀྱི་ཕྱིར་སྣ་དང་ལྕེའི་རྟེན་མངོན་པར་གྲུབ་པས་དེ་དག་སྣ་དང་ལྕེ་ལ་འདོད་ཆགས་བྲལ་བ་ཞེས་བྱ་བ་མ་ཡིན་པར་ངེས་པར་བྱའོ། །གང་ཞིག་རྟེན་ལ་འདོད་ཆགས་དང་མ་བྲལ་བ་དེ་ནི་ངེས་པར་དབང་པོ་ལས་ཀྱང་ཞེས་སོ། །དབང་པོ་ལ་སྲེད་པ་དང་བྲལ་ཡང་དེའི་རྟེན་ལ་སྲེད་པ་མེད་པ་འགའ་