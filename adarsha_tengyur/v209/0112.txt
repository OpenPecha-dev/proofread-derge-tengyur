ཉིད་ནི་མེ་ཁམས་སོ་ཞེས་བཤད་དོ། །དངོས་པོ་རྣམས་ཀྱི་མཚན་ཉིད་ནི་རང་བཞིན་ཁོ་ན་ཡིན་ཏེ་མི་འཁྲུལ་བའི་ཕྱིར་རོ། །མཁྲང་བ་དང་འཐས་པ་ཞེས་བྱ་བའི་བར་དུ་བསྟན་པར་འགྱུར་རོ། །གཤེར་བ་ནི་ཆུའི་ཁམས་སོ་ཞེས་བྱ་བ་ལ། བརླན་པའི་བདག་ཉིད་ཅན་ཡིན་པའི་ཕྱིར་
གཤེར་བའོ། །གཞན་དག་ཕྲག་ཉིད་དོ་ཞེས་ཟེར་རོ། །དྲོ་བ་ནི་སྲེག་པར་བྱེད་པ་ཞེས་བྱ་བའི་ཐ་ཚིག་གོ། །འབྱུང་བ་སྨོས་པ་ནི་གཟུགས་ཅན་མ་ཡིན་པ་ནི་ཡུལ་ན་མི་གནས་པའི་ཕྱིར་རམ་ཡུལ་གཞན་དུ་སྐྱེད་པ་མི་སྲིད་པའི་ཕྱིར་རོ། །རྒྱུན་སྨོས་པ་ནི་སྐད་ཅིག་མ་གཅིག་ལ་ཡུལ་གཞན་
དུ་སྐྱེ་བ་མེད་པའི་ཕྱིར་རོ། །སྒྲོན་མེ་གཡོ་བ་བཞིན་དུ་ཞེས་བྱ་བ་ལ། ཇི་ལྟར་སྒྲོན་མེ་སྐད་ཅིག་མ་ཡིན་པས་འགྲོ་བ་བཞིན་དུ་ཡུལ་གཞན་དུ་སྐྱེད་པ་རླུང་གིས་གཡོ་བར་བརྗོད་པ་དེ་བཞིན་དུ་གཞན་འབྱུང་བའི་རྒྱུན་ལ་ཡང་ཡིན་ནོ། །མདོ་སྡེ་དང་བསྟན་བཅོས་འགལ་བ་སྤང་བའི་ཕྱིར་རོ། །
རབ་ཏུ་བྱེད་པ་དག་ཅེས་བྱ་བ་རྒྱས་པར་འབྱུང་བ་ལ། རབ་ཏུ་བྱེད་པ་དག་ལས་རླུང་གི་ཁམས་གང་ཞེ་ན། ཡང་ཞིང་གཡོ་བ་ཉིད་དོ་ཞེས་བསྟན་ལ། མདོ་སྡེ་ལས་ནི་རླུང་གི་ཁམས་ནི་ཡང་བ་ཉིད་དོ་ཞེས་བསྟན་ཏོ། །ཡང་བ་ཉིད་དེ་ནི་རླུང་གི་ཁམས་ཉིད་མ་ཡིན་ཏེ། འོ་ན་ཅི་ཞེ་ན་རབ་ཏུ་བྱེད་པ་དག་
ལས་ལྕི་བ་ཉིད་དང་ཡང་བ་ཉིད་དོ་ཞེས་བཤད་པ་རྒྱུར་བྱས་པའི་གཟུགས་གཞན་ཡང་ཡིན་ནོ། །དེའི་ཕྱིར་རླུང་གི་ཁམས་གང་ཞེ་ན། ཡང་བ་ཉིད་དོ་ཞེས་བརྗོད་པ་ནི་རྒྱུར་བྱས་པའི་གཟུགས་ལ་ཡང་ཐལ་བར་འགྱུར་ན། གཡོ་བ་ཉིད་དོ་ཞེས་བརྗོད་ན་ལས་སུ་འགྱུར་བས་ན། གཡོ་བའི་རང་
བཞིན་ཡིན་པས་རླུང་ལ་ཡང་བ་དང་གཡོ་བ་གཉི་ག་བརྗོད་དོ། །རང་བཞིན་གྱི་སྒྲ་ནི་འདིར་ལས་ལ་བལྟ་བར་བྱའི་རང་བཞིན་ལ་ནི་མ་ཡིན་ཏེ། དེའི་བྱ་བ་ནི་འབྱུང་བ་རྣམས་ཡུལ་གཞན་དུ་སྐྱེད་པའོ། །དེ་ཉིད་ཀྱི་ཕྱིར་འདིའི་རང་བཞིན་ལས་ཀྱིས་གསལ་བ་ཡིན་ནོ་ཞེས་རྣམ་པར་བཤད་དོ། །འདི་
སྐད་བཤད་པར་འགྱུར་ཏེ། གཡོ་བའི་ལས་ཅན་གྱི་ཡང་བ་ནི་རླུང་གི་ཁམས་ཡིན་གྱི་ཐམས་ཅད་དུ་གཞན་ཡང་བ་མ་ཡིན་པ་ནི་རླུང་གི་ཁམས་ཀྱི་རང་བཞིན་མ་ཡིན་ནོ་ཞེས་སློབ་དཔོན་འདུས་བཟང་ཟེར་རོ། །འོ་ན་མདོ་སྡེ་དང་རབ་ཏུ་བྱེད་པར་གསུངས་པ་རླུང་གི་ཁམས་ཅི་ལྟར་ཞེ་ན། རྒྱུ་ལ་འབྲས་བུ་བཏགས་