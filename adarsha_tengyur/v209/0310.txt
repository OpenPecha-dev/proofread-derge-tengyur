ཀྱི་རྣམ་པར་སྨིན་པ་ལོངས་སྤྱོད་ཀྱི་འཕེན་པ་ཞིག་པའི་བྱེད་པ་ཅན་གང་ཡིན་པ་རབ་ཀྱི་མཐའ་པའི་མཇུག་ཐོགས་སུ་བརྗོད་པའི་རྣམ་པར་རིག་བྱེད་ཀྱི་སྟོབས་ཀྱིས་སླར་ཡང་ཚེ་འཕེན་པར་ནུས་པ་མ་ཡིན་ལ། ཚེའི་རྣམ་པར་སྨིན་པ་ཚེའི་འཕེན་པ་ཞིག་པས་ཀྱང་ལོངས་སྤྱོད་འཕེན་པར་འདོད་པ་མི་རིག་
པར་མཐོང་ནས་སློབ་དཔོན་གྱིས་འདི་ལྟ་བུ་ཡིན་ཏེ་ཞེས་བྱ་བ་རྒྱ་ཆེར་གསུངས་ཏེ། བསམ་གཏན་པ་རྣམས་ཀྱི་བསམ་གཏན་གྱི་ཡུལ་ནི་བསམ་གྱིས་མི་ཁྱབ་པོ་ཞེས་འབྱུང་བའི་ཕྱིར་རོ། །ཏིང་ངེ་འཛིན་གྱི་མཐུ་ཁོ་ནས་དེ་ལྟར་མཐོང་ངོ་ཞེས་བྱ་བར་ཤེས་སོ། །གང་གིས་ཞེས་བྱ་བ་ཏིང་ངེ་འཛིན་
གྱི་མཐུ་ཁོ་ན་དང་སྦྱར་རོ། །ཚེ་རབས་གཞན་སྔ་མ་ལ་བྱས་པའི་ལས་ལས་སྐྱེས་པ་ནི་སྔོན་གྱི་ལས་ལས་སྐྱེས་པའོ། །གནས་པ་ནི་དབང་པོའི་འབྱུང་བ་ཆེན་པོ་རྣམས་ཀྱི་རྒྱུན་ནོ། །གནས་པའི་དུས་ནི་གནས་པའི་དུས་སོ། །དེའི་འཕེན་པ་ནི་གནས་པའི་དུས་ལ་བལྟོས་པ་ཞེས་བྱ་བའི་དོན་ཏོ། །
འདིའི་འཕེན་པ་ཡང་ཅི་ཞེ་ན། ཡང་སྲིད་དུ་མཚམས་སྦྱོར་བའི་སྐད་ཅིག་སྟེ། གང་གི་རྒྱུན་དུ་དེ་སྲིད་དུ་འཇུག་པར་འགྱུར་ཞིང་སྔོན་གྱི་ལས་དག་གིས་དེ་ལྟ་བུའི་རང་བཞིན་གྱི་ནུས་པ་བཞག་པ་དེ་ནི་འཕེན་པའི་ཤུགས་ཞེས་བྱའོ། །ཉིང་མཚམས་སྦྱོར་བ་ཡང་རྣམ་པ་གསུམ་སྟེ། སྐད་ཅིག་མ་དང་
གནས་སྐབས་དང་རིས་མཐུན་པའི་མཚན་ཉིད་རྣམས་སོ། །དེ་ལ་སྐད་ཅིག་མའི་ཉིང་མཚམས་སྦྱོར་བ་ནི་སྐད་ཅིག་མ་ནས་སྐད་ཅིག་མ་གཞན་དུ་སྐྱེ་བའོ། །གནས་སྐབས་ཀྱི་ཉིང་མཚམས་སྦྱོར་བ་ནི་ལུས་ཀྱི་མེར་མེར་པོ་དང་ནུར་ནུར་པོ་ལ་སོགས་པའོ། །རིས་མཐུན་པའི་ཉིང་མཚམས་སྦྱོར་བ་ནི་རིས་
མཐུན་པར་གཞན་རིས་མཐུན་པ་གཞན་དུ་སྐྱེད་པའོ། །དབང་པོའི་འབྱུང་བ་ཆེན་པོ་རྣམས་ཀྱི་ཞེས་བྱ་བ་ལ། དབང་པོ་རྣམས་དང་འབྱུང་བ་ཆེན་པོ་རྣམས་ཀྱི་གནས་པའི་དུས་ཀྱི་འཕེན་པ་སྔོན་གྱི་ལས་ལས་སྐྱེས་པ་ནི་ཏིང་ངེ་འཛིན་གྱི་མཐུས་ཟློག་པར་བྱེད་ལ། དབང་པོའི་འབྱུང་བ་ཆེན་པོ་རྣམས་ཀྱི་
གནས་པའི་དུས་ཀྱི་འཕེན་པ་སྔོན་མེད་པ་ནི་ཏིང་ངེ་འཛིན་གྱི་མཐུས་འཕེན་པར་བྱེད་དེ། དེ་ལྟ་བས་ན་ཏིང་ངེ་འཛིན་གྱི་མཐུས་འཕངས་པའི་སྲོག་གི་དབང་པོ་གང་ཡིན་པ་དེ་ནི་རྣམ་པར་སྨིན་པ་མ་ཡིན་ལ། དེ་ལས་གཞན་པ་ནི་རྣམ་པར་སྨིན་པ་ཡིན་ཏེ། ཏིང་ངེ་འཛིན་ལས་སྐྱེས་པ་ལས་