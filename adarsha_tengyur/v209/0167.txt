གཞན་དག་ལ་རྒྱ་ཆེར་ཁ་དོན་བྱེད་དུ་འཇུག་པ་དེ་ལྟ་དེ་ལྟར་དེ་ཆོས་རྣམས་ལ་དོན་སོ་སོ་ཡང་དག་པར་རིག་པར་འགྱུར། ཆོས་སོ་སོ་ཡང་དག་པར་རིག་པར་འགྱུར་ཞིང་ཞེས་བྱ་བ་སྔ་མ་བཞིན་ཏེ་འདི་ནི་རྣམ་པར་གྲོལ་བའི་སྐྱེ་མཆེད་གཉིས་པའོ། །གཞན་ཡང་ལྷན་ཅིག་
ཉིད་དུ་སྟོན་པའམ་ཚངས་པ་མཚུངས་པར་སྤྱོད་པ་མཁས་པ་བླ་མའི་གནས་ལྟ་བུ་གང་ཡང་རུང་བ་ཞིག་གིས་ཆོས་སྟོན་པར་བྱེད་པ་ན། ཇི་ལྟར་ཐོས་པ་དང་། ཇི་ལྟར་བཤད་པ་དང་། ཇི་ལྟར་ཀུན་ཆུབ་པར་བྱས་པའི་ཆོས་རྣམས་རྒྱ་ཆེར་དབྱངས་ཀྱི་ཁ་ཏོན་དུ་བྱེད་པ་དང་། ཡང་ཇི་ལྟར་ཐོས་པ་དང་།
ཇི་ལྟར་བཤད་པ་དང་། ཇི་ལྟར་ཀུན་ཆུབ་པར་བྱས་པའི་ཆོས་རྣམས་གཞན་དག་ལ་རྒྱ་ཆེར་ཡང་དག་པར་སྟོན་པར་བྱེད་དེ། ཇི་ལྟ་ཇི་ལྟར་གཞན་དག་ལ་རྒྱ་ཆེར་ཡང་དག་པར་སྟོན་པ་དེ་ལྟ་དེ་ལྟར་དེ་དོན་རྣམས་ལ་དོན་སོ་སོ་ཡང་དག་པར་རིག་པར་འགྱུར། ཆོས་སོ་སོ་ཡང་དག་པར་རིག་པར་འགྱུར་
ཞིང་ཞེས་བྱ་བ་སྔ་མ་བཞིན་ཏེ། འདི་ནི་རྣམ་པར་གྲོལ་བའི་སྐྱེ་མཆེད་གསུམ་པའོ། །གཞན་ཡང་སྔར་བཤད་པ་མི་བྱེད་མོད་ཀྱི། ཇི་ལྟར་ཐོས་པ་དང་། ཇི་ལྟར་བཤད་པ་དང་། ཇི་ལྟར་ཀུན་ཆུབ་པར་བྱས་པ་རྣམས་ལ་སེམས་པར་བྱེད་འཇལ་བར་བྱེད་ཡོངས་སུ་རྟོགས་པར་བྱེད་དེ། ཇི་ལྟ་ཇི་ལྟར་
དེ་དག་ལ་སེམས་པར་བྱེད་པ་དང་འཇལ་བར་བྱེད་པ་དང་ཡོངས་སུ་རྟོགས་པར་བྱེད་པ་དེ་ལྟ་དེ་ལྟར་དེ་ཆོས་རྣམས་ལ་དོན་སོ་སོ་ཡང་དག་པར་རིག་པར་འགྱུར། ཆོས་སོ་སོ་ཡང་དག་པར་རིག་པར་འགྱུར་ཞིང་ཞེས་བྱ་བ་སྔ་མ་བཞིན་ཏེ། འདི་ནི་རྣམ་པར་གྲོལ་བའི་སྐྱེ་མཆེད་བཞི་པའོ། །གཞན་ཡང་སྔར་
བཤད་པ་མི་བྱེད་མོད་ཀྱི། དེ་ཏིང་ངེ་འཛིན་གྱི་མཚན་མ་བཟང་པོ་ལེགས་པར་འཛིན་པར་བྱེད། ལེགས་པར་སྟོན་པར་བྱེད། ལེགས་པར་སྦྱོར་བར་བྱེད་དེ། ཇི་ལྟ་ཇི་ལྟར་ཏིང་ངེ་འཛིན་གྱི་མཚན་མོ་བཟང་པོ་ལེགས་པར་འཛིན་པར་བྱེད་པ་དང་། ལེགས་པར་སྟོན་པར་བྱེད་པ་དང་། ལེགས་པར་སྦྱོར་བར་
བྱེད་པ་དེ་ལྟ་དེ་ལྟར་དེ་ཆོས་རྣམས་ལ་དོན་སོ་སོ་ཡང་དག་པར་རིག་པར་འགྱུར། ཆོས་སོ་སོ་ཡང་དག་པར་རིག་པར་འགྱུར་ཞིང་ཞེས་བྱ་བ་སྔ་མ་བཞིན་ཏེ། འདི་ནི་རྣམ་པར་གྲོལ་བའི་སྐྱེ་མཆེད་ལྔ་པའོ། །རྣམ་པར་གྲོལ་བ་སྐྱེ་བའི་སྒོར་གྱུར་པས་སྐྱེ་མཆེད་དག་གོ། །སྐྱེ་མཆེད་གཉིས་ལས་ཞེས་བྱ་