ལས་བཟློག་པའི་ཕྱིར་སྒྲ་ལ་སོགས་པ་རྣམས་ལ་མ་ཡིན་ཏེ། དེ་མཚུངས་རྣམས་དབང་པོ་མ་ཡིན་པར་ཐལ་བའི་ཕྱིར་རོ། །སློབ་དཔོན་འདུས་བཟང་ན་རེ་འདི་ནི་མི་རིགས་ཏེ། དེ་མཚུངས་རྣམས་ཀྱིས་དབང་བྱེད་པ་མེད་དེ། དེ་དག་གིས་རྣམ་པར་ཤེས་
པ་མི་སྐྱེད་པའི་ཕྱིར་རོ་ཞེས་ཟེར་རོ། །འོ་ན་རྒྱུ་གཞན་མ་ཚང་བའི་ཕྱིར་ཞེས་བྱ་བ་ཅི་ཞེ་ན། དེ་ལ་དབང་པོ་མ་ཡིན་པར་ཐལ་བ་མེད་དེ། རྟེན་པ་དང་བཅས་པའི་རིགས་ཡིན་པའི་ཕྱིར་དེ་ཡང་དབང་པོ་ཞེས་བྱའོ། །དེ་མ་ཡིན་ན་ཁམས་གསུམ་པའི་འདོད་ཆགས་བྲལ་བའི་ཡིད། ཡང་
སྲིད་མཚམས་སྦྱོར་བ་ལ་དབང་གི་ངོ་བོ་དང་མཐུན་པར་འཇུག་པ་མི་ལྡན་པའི་ཕྱིར་དབང་པོ་མ་ཡིན་པ་ཉིད་དུ་འགྱུར་རོ། བྱེ་བྲག་ཏུ་སྨྲ་བ་ལ་ནི་དེ་མཚུངས་དབང་པོ་མ་ཡིན་པར་ཐལ་བ་ཉིད་དོ། །རྟེན་གཟུང་བར་བྱ་བ་ཉིད་ཀྱིས་དབང་བྱེད་པར་ཡང་བརྗོད་པ་ནི་ལྷག་མ་གསུམ་པ་མེད་ན་ཡང་འདི་ལ་སྐྱོན་
མེད་དོ། །གནས་ཁོ་ན་རྟེན་དུ་གཟུང་བ་ཉིད་ཡིན་ན་ཡང་དབང་པོ་མ་ཡིན་པར་མ་བརྟེན་པའི་ཕྱིར་དབང་པོ་མ་ཡིན་པར་ཐལ་བ་བཟློག་པར་དཀའོ། །གང་བཤད་པ། མིག་ཐམས་ཅད་གཟུགས་ཐམས་ཅད་དམིགས་པར་བྱ་བ་ལ་ཐུན་མོང་གི་རྒྱུ་མ་ཡིན་ཏེ་སྐད་ཅིག་པ་ཡིན་པའི་ཕྱིར་ཞེ་ན། དེ་
ནི་དེ་ལྟ་མ་ཡིན་ཏེ། གང་གི་ཕྱིར་ཐམས་ཅད་ཉིད་རྣམ་པར་སྨིན་པ་ལས་སྐྱེས་པའམ་རྒྱས་པ་ལས་བྱུང་བའི་མིག་སྐད་ཅིག་མ་ཉིད་ལ་སྐད་ཅིག་སོ་སོར་གཟུགས་ཐམས་ཅད་དམིགས་པའི་རྒྱུའི་དངོས་པོའི་རྗེས་སུ་འགྲོ་སྟེ། གང་ཡང་དམིགས་པའི་ཡུལ་བཟུང་བས་ལྷན་ཅིག་བྱེད་པའི་རྒྱུ་ཉིད་ཀྱིས་
དེ་སྐྱེད་པར་བྱེད་དེ། དེ་ཡུལ་གྱི་དངོས་པོར་གཞན་གྱིས་མ་ཡིན་པ་དེའི་ཕྱིར། གཟུགས་ཐམས་ཅད་དམིགས་པ་སྐྱེད་པར་ནུས་པའི་ཕྱིར། སྐད་ཅིག་སོ་སོར་གཟུགས་ཐམས་ཅད་དམིགས་པ་ལ་ཐུན་མོང་གི་རྒྱུ་ཉིད་ཅེས་བཤད་དོ། །གཟུགས་སེར་པོ་མིག་གིས་མཐོང་བ་ཡང་
འགའ་ཞིག་གི་ཚེ་སྔོན་པོ་དམིགས་པའི་རྒྱུར་འགྱུར་བ་དེ་ལྟ་བུ་ནི་མ་ཡིན་ནོ། །མིག་དང་གཟུགས་མཉམ་པ་ཉིད་མེད་དོ། །གང་བཤད་པ། རྗེས་སུ་བྱེད་པ་ལ་ཡང་རྒྱུ་མེད་པར་སྐྱེ་བ་ལ་རྗེས་སུ་བྱེད་པའི་ཕྱིར་མ་སྐྱེས་པ་སྐྱེས་པའི་ཕྱིར་མཚུངས་པ་ལ་དབང་བྱེད་པས། གང་ཡང་རུང་