པའི་ས་པའི་སེམས་ཐོབ་པའི་ཕྱིར་རོ། །བསམ་གཏན་གྱི་དངོས་གཞིའི་ས་པ་བཞི་དང་མི་ལྕོགས་པ་མེད་པའི་ས་པ་དྲུག་སྟེ་དེ་ལྟར་ན་བཅུར་འགྱུར་རོ། །གལ་ཏེ་བསམ་གཏན་གྱི་དངོས་གཞིའི་ས་པའི་བཏང་སྙོམས་ཀྱི་ཉེ་བར་རྒྱུ་བ་ཉོན་མོངས་པ་ཅན་བཞི་དང་། མི་ལྕོགས་པ་
མེད་པའི་ས་པ་ས་གོང་འོག་ལ་དམིགས་པ་དགེ་བ་བཞི་དང་ཡང་ལྡན་པ་མ་ཡིན་ནམ་ཞེ་ན་བདེན་མོད་ཀྱི་དེ་དག་ལ་ལོགས་སུ་མི་བརྩི་སྟེ། བཏང་སྙོམས་ཀྱི་བདག་ཉིད་ཡིན་པའི་ཕྱིར་དང་ས་ཐ་མི་དད་པའི་ཕྱིར་རོ། །སྔ་མ་བཞིན་ཏེ་ཞེས་བྱ་བ་ལ་བསམ་གཏན་དག་ཏུ་དྲི་དང་རོ་མ་གཏོགས་
པ་བསམ་གཏན་གཉིས་པའི་ས་པ་ནི་བརྒྱད་དང་ལྡན་ནོ། །བསམ་གཏན་གསུམ་པ་དང་བཞི་པའི་ས་པ་ནི་བཞི་དང་ལྡན་ནོ། །གཟུགས་མེད་པ་ན་སྤྱོད་པ་ནི་ཉོན་མོངས་པ་ཅན་གཅིག་ཁོ་ན་དང་ལྡན་ནོ་ཞེས་བྱ་བར་ཐམས་ཅད་ལ་ཁོང་དུ་ཆུད་པར་བྱའོ། །སྲོལ་འདིས་ཞེས་བྱ་བ་ནི་ལུགས་སམ་
ཚུལ་འདིས་སོ། །འདིའི་ནི་མདོར་བསྡུས་པའོ། །ས་འོག་མར་སྐྱེས་པ་དེ་ཡང་ས་གོང་མ་པའི་ཉོན་མོངས་པ་དང་ལྡན་གྱི། དགེ་བ་དང་ལུང་དུ་མ་བསྟན་པ་དང་མ་ཡིན་ཏེ། དེའི་ས་ཐོབ་པ་དང་སྐྱེད་པ་ནི་མ་གཏོགས་སོ། །དེའི་ས་ཐོབ་པ་ལས་ནི་དགེ་བ་དང་ལྡན་པར་དམིགས་ལ། སྐྱེད་
པ་ལས་ནི་ལུང་དུ་མ་བསྟན་པ་དང་ཡང་ལྡན་ནོ། །གང་གི་ཕྱིར་ས་ལས་འདོད་ཆགས་དང་བྲལ་བ་དེ་སའི་ཉོན་མོངས་པ་སྨོས་པའི་ཕྱིར། དེའི་ས་པའི་ཉོན་མོངས་པ་ཅན་རྣམས་དང་མི་ལྡན་ནོ། །ས་གོང་མར་སྐྱེས་པ་ནི་ས་འོག་མ་པའི་ཐམས་ཅད་དང་མི་ལྡན་ཏེ། མྱ་ངན་ལས་འདས་
པའི་སེམས་དང་ལྷན་ཅིག་སྐྱེས་པའི་བཏང་སྙོམས་ཉེ་བར་རྒྱུ་བ་ནི་མ་གཏོགས་སོ། །འདོད་པའི་ཁམས་ལ་དམིགས་པ་ལ་བརྟེན་ནས་དངོས་གཞིའི་བསམ་གཏན་རྣམས་ཏེ། དྲུག་ཏུ་འགྱུར་ཞིང་ཇི་ལྟར་སྲིད་པ་ལྟར་བཅུ་གཉིས་སུ་ཡང་ངོ་། །བསམ་གཏན་གཉིས་པ་ལ་སོགས་པའི་
ཉེར་བསྡོགས་རྣམས་ནི་ས་འོག་མ་ལ་དམིགས་པ་རྣམས་སོ་ཞེ་ན་མ་ཡིན་ཏེ། དེར་དྲི་དང་རོ་ལ་ཉེ་བར་རྒྱུ་བ་དག་ལམ་གྱིས་སྤངས་པའི་ཕྱིར་རོ། །དེ་ལ་ཡིད་བདེ་བ་ནི་མཐའ་གཅིག་ཏུ་དགེ་བ་མ་ཡིན་ཞིང་གཟུགས་མེད་པའི་དངོས་གཞི་རྣམས་ས་འོག་མ་ལ་དམིགས་པ་མ་ཡིན་ནོ། །