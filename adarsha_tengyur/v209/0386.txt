འཇིགས་པར་ལྟ་བ་ཡིན་ན་ནི། ལྟ་བ་ཤེས་རབ་ཀྱི་རྣམ་གྲངས་ཡིན་པའི་ཕྱིར་ཤེས་རབ་ཡིན་པར་ཤེས་པར་འགྱུར་རོ། །གལ་ཏེ་མི་འདོད་པའི་འབྲས་བུ་འཇིགས་པར་མི་ལྟ་བ་ཡིན་ན་ནི། མ་རིག་པ་ཡིན་པར་ཤེས་པར་འགྱུར་ཏེ། མི་ལྟ་བ་ནི་མ་རིག་པའི་རྣམ་གྲངས་ཡིན་པའི་
ཕྱིར་རོ། །དེ་གཉིས་ཀྱི་རྒྱུ་མཚན་ཞེས་བྱ་བ་ལ། ལྟ་བ་དང་མི་ལྟ་བ་གཉིས་སོ། །ཤེས་པ་དང་ལོག་པའི་ཤེས་པ་དག་ཀུན་ཏུ་སྤྱོད་པའི་རྒྱུར་གྱུར་པའི་ཆོས་ཉེ་བའི་ཉོན་མོངས་པ་ཞེས་བྱ་བ་འགའ་ཞིག་ཡོད་པ་དེ་ནི་ཁྲེལ་མེད་པ་སྟེ། ཁ་ན་མ་ཐོ་བ་ཀུན་ཏུ་སྤྱོད་པ་དོགས་པ་མེད་
ཅེས་བྱ་བའི་དོན་ཏོ། །གཞན་དག་ན་རེ་བདག་ལ་བལྟོས་ནས་ཞེས་བྱ་བ་རྒྱ་ཆེར་འབྱུང་སྟེ། བདག་ཉིད་ཉེས་པ་ལ་འཇུག་པར་མི་རིགས་པ་ཉིད་དུ་མཐོང་ཡང་ཉེས་པ་དག་ལ་མི་འཛེམ་པ་ནི་ངོ་ཚ་མེད་པ་ཡིན་ལ། འདི་ནི་གཞན་དག་གིས་སྨད་པ་ཡིན་ནོ་ཞེས་བྱ་བ་མཐོང་བཞིན་དུ་
ཡང་ཉེས་པ་དག་ལ་མི་འཛེམ་པ་ནི་ཁྲེལ་མེད་པའོ་ཞེས་སོ། །མི་དགེ་བའི་ས་མང་པོ་པ་ཡིན་པའི་ཕྱིར་སེམས་གཅིག་ལ་གཉི་ག་འགལ་ལོ་ཞེས་བསྟན་པའི་ཕྱིར། དེ་ལྟ་ན་ཡང་བལྟོས་པ་གཉིས་ཞེས་བྱ་བ་རྒྱ་ཆེར་སྨོས་སོ། །གཞན་གྱི་བདག་ཉིད་དག་ནི་ཅིག་ཅར་བལྟོས་པར་མི་
རིགས་ཏེ། ཡུལ་ཐ་དད་པའི་ཕྱིར་རོ། །བདག་དང་གཞན་ལ་བལྟོས་པ་ཅིག་ཅར་རོ་ཞེས་ནི་མི་ཟེར་རོ་ཞེས་བྱ་བ་ལ་སོགས་པ་ལ། རྣམ་གྲངས་ཀྱི་འཇུག་པར་འདོད་པས་དེ་དག་ཅིག་ཅར་འཇུག་པར་མི་འདོད་པས་སྐྱོན་མེད་དོ། །བདག་ཉིད་ལ་བལྟོས་ནས་ཉེས་པ་དེ་དག་ལ་
མི་འཛེམ་པ་ངོ་ཚ་མེད་པ་དང་། གཞན་ལ་བལྟོས་ནས་ནི་ཁྲེལ་མེད་པ་སྟེ། གང་གི་ཕྱིར་རྣམ་པར་སྨིན་པའི་འབྲས་བུ་ལ་བརྟེན་ཡང་དེ་རྣམ་པར་དག་པར་མི་འགྱུར་རོ། །སློབ་དཔོན་འདུས་བཟང་ན་རེ། འདི་མི་འདོད་པའི་འབྲས་བུ་མི་བརྩི་བས་དེ་ལྟར་བསམ་པའོ་ཞེས་ཟེར་རོ། །གཞན་
དག་ན་རེ་ཉོན་མོངས་པ་རྣམ་པར་སྨད་པ་ལས་ཁྲལ་(ཁྲེལ་)མེད་པའོ་ཞེས་ཟེར་རོ། །གཞན་དག་ནི་གཅིག་པུ་ཉེས་པར་སྤྱོད་པ་ལ་མི་འཛེམ་པ་ནི་ངོ་ཚ་མེད་པ་དང་། ཚོགས་ཀྱི་ནང་དུ་ཞུགས་པ་ལས་ཁྲེལ་མེད་པའོ་ཞེས་སོ། །ཁ་ཅིག་ནི་མི་དགེ་བའི་རྣམ་པར་སྨིན་པའི་རྒྱུ་ཀུན་ཏུ་སྤྱོད་པ་