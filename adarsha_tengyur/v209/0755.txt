པར་འགྱུར་རོ། །བདག་ཏུ་ལྟ་བ་དང་ངའོ་སྙམ་པའི་ང་རྒྱལ་དང་མཚུངས་པར་ལྡན་པའི་མ་རིག་པ་ཁོ་ན་འདུ་བྱེད་རྣམས་ཀྱི་རྒྱུ་ཡིན་གྱི། བདག་ཏུ་ལྟ་བ་དང་ངའོ་སྙམ་པའི་ང་རྒྱལ་དག་ནི་མ་ཡིན་ནོ་ཞེས་བྱ་བ་ནི་རིག་པར་སྨྲ་བ་མ་ཡིན་ནོ། །འདིར་ལྷན་ཅིག་འབྱུང་
བའི་རྒྱུའི་འབྲས་བུ་ཡིན་པའི་ཕྱིར་བདག་ཏུ་ལྟ་བ་དང་ངའོ་སྙམ་པའི་ང་རྒྱལ་མ་རིག་པ་དང་ལྷན་ཅིག་པ་དག་ནི་འདུ་བྱེད་རྣམས་ཀྱི་རྒྱུ་ཡིན་ནོ། །དེ་བཞིན་དུ་གཟུགས་ལ་སོགས་པ་འབྱུང་བར་འགྱུར་རོ་ཞེས་ཁ་ཅིག་དེ་ལ་རྒོལ་བར་བྱེད་དོ། །བདག་ཏུ་ལྟ་བ་དང་ངའོ་སྙམ་པའི་ང་རྒྱལ་དག་མ་རིག་
པ་ཉིད་ཀྱི་ཕྱིར་མ་རིག་པའི་སྟོབས་ཀྱིས་འདུ་བྱེད་སྐྱེ་བ་ལ་རྒྱུར་འགྱུར་བའི་ཕྱིར་མ་རིག་པ་ཉིད་འདིར་རྐྱེན་དུ་བརྗོད་དེ་ཆོས་གཞན་ནི་མ་ཡིན་ནོ། །གཟུགས་ལ་སོགས་པ་རྣམས་ནི་འབྲེལ་པ་ཉིད་དེ། འདུ་བྱེད་བསྐྱེད་པ་ལ་བྱེད་པ་ཅི་ཡང་མེད་དོ། །མིང་དང་གཟུགས་ཕུང་པོ་ལྔ་པོ་དེར་སྐྱེ་བར་འགྱུར་ཏེ།
འདིར་མིང་དང་གཟུགས་ནི་མ་ཤི་བར་དུ་ཡན་ལག་ཏུ་རིག་པར་བྱའི། ཇི་ལྟར་བྱེ་བྲག་ཏུ་སྨྲ་བ་རྣམས་ཀྱི་ལྟར། མིང་དང་གཟུགས་ནི་དེ་ཕན་ཆད་སྐྱེ་མཆེད་དྲུག་པོ་ཚུན་ཆད་དོ་ཞེས་བྱ་བ་ནི་མ་ཡིན་ནོ། །ཡང་མིང་དང་གཟུགས་ཕུང་པོ་ལྔ་པ་ཡིན་ནོ་ཞེས་བྱ་བ་འདི་ཇི་ལྟར་རྟོགས་པར་བྱ་ཞེ་ན།
དེའི་ཕྱིར་རྣམ་པར་འབྱེད་པ་ལས་དེ་སྐད་བསྟན་པའི་ཕྱིར་རོ་ཞེས་བྱ་བ་སྨོས་ཏེ། མིང་དང་གཟུགས་རྣམ་པར་འབྱེད་པའི་མདོ་ལས། མིང་གང་ཞེ་ན་གཟུགས་ཅན་མ་ཡིན་པའི་ཕུང་པོ་བཞི་སྟེ། ཚོར་བའི་ཕུང་པོ་ནས་རྣམ་པར་ཤེས་པའི་ཕུང་པོའི་བར་རོ། །གཟུགས་གང་ཡིན་པ་ཅི་ཡང་
རུང་སྟེ། འབྱུང་བ་ཆེན་པོ་བཞི་དང་འབྱུང་བ་ཆེན་པོ་བཞི་དག་རྒྱུར་བྱས་པ་དེ་ཐམས་ཅད་དེ། གཟུགས་དང་སྔར་གྱི་མིང་འདི་གཉིས་ནི་མིང་དང་གཟུགས་ཞེས་བྱ་བའི་གྲངས་སུ་འགྲོའོ་ཞེས་འབྱུང་ངོ་། །མིང་དང་གཟུགས་ཡོངས་སུ་སྨིན་པ་ཞེས་བྱ་བ་ནི་ནུར་ནུར་པོ་དང་། མེར་མེར་
པོ་དང་། ནར་ནར་པོ་དང་། མཁྲང་འགྱུར་ལ་སོགས་པའི་ངོ་བོས་དབང་པོ་བསྐྱེད་པར་བྱ་བ་ལ་ཆེས་དང་། ཤིན་ཏུ་ཆེས་ཉེ་བའི་ངོ་བོའི་རིམ་པས་སོ། །འདོད་པའི་སྲེད་པ་ནི་འདོད་པ་ན་སྤྱོད་པའི་སྲེད་པའོ། །བདེ་བ་དང་བདེ་བ་ཡང་མ་ཡིན་སྡུག་བསྔལ་ཡང་མ་ཡིན་པ་ལ་ནི་