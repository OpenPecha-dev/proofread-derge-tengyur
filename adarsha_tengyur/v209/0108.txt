གང་། །ལུང་བསྟན་ཐོགས་པ་མེད་པའི་གཟུགས། །དེ་ནི་རྣམ་པར་རིག་བྱེད་མིན་འདོད། །བྱས་པ་དང་ཡང་ཞེས་པ་ནི་བྱེད་པ་དང་བྱ་བ་གཞན་ཡང་ངོ་། །མི་འདྲ་བའི་སེམས་ལའང་ཞེས་པ་ནི་ཀུན་སློང་དུ་གྱུར་པའི་འདྲ་བའི་སེམས་ལ་ཡང་ངོ་། །ལྷག་མ་གོ་སླ་བ་ཉིད་དོ། །འདི་མཐའ་དག་
གི་བྱ་སྟཾ་པཱ། མཚན་ཉིད་དུ་ཡོངས་སུ་རྟོག་ན་ཡང་དེ་ལ་རེ་ཞིག་མཐའ་དག་གི་མ་ཡིན་ཏེ། ཐམས་ཅད་ཀྱི་རེ་རེ་རྣམ་པར་རིག་བྱེད་མ་ཡིན་པའི་རྫས་ཀྱི་མཚན་ཉིད་ཀྱི་ཕྱིར་རོ། །ནཱ་པི་བྱ་སྟཾ་ཐམས་ཅད་ལ་མཚོན་དུ་མེད་པའི་ཕྱིར་རོ། །དེའི་ཕྱིར་ལུང་བསྟན་ཐོགས་པ་མེད་པའི་གཟུགས་ཞེས་པ་
དེ་ཁོ་ན་འདིའི་མཚན་ཉིད་ཡིན་གྱི་ལྷག་མ་ནི་དོན་མེད་པ་ཉིད་དོ། །ཡང་ན་ཐོགས་པ་མེད་པའི་གཟུགས་ཞེས་ཨསྡུ་ལུང་བསྟན་པ་སྨོས་པ་ཡང་དོན་མེད་པ་ཅན་ནོ། །འདིར་ཡང་རྒྱུན་ཉིད་དེའི་མཚན་ཉིད་ཡིན་གྱི་རྫས་ནི་མ་ཡིན་ནོ། །ཨ་ཏ་སྨིནྦཱ་ཏ་ཏ་པྲ་ཡོ་ག་ཨི་ཏི་བ་ཧུ་པྲ་ཀ་ར་བི་ཤྲཱི་ཎཱི་ཏ་ཤཱ་
ཀ་ཐེ་ཏི། སྤྲོས་པས་ཆོག་གོ། །སྐབས་སུ་གསལ་ཉིད་བརྩམ་པར་བྱ་སྟེ། འབྱུང་བ་དག་ནི་ས་ཁམས་དང་། །ཞེས་བྱ་བ་ལ་སོགས་པ་ལ། དང་པོ་དང་མཐར་ཁམས་སྨོས་པ་ནི་བར་དུ་ཡང་ཤེས་པར་བྱ་བའི་ཕྱིར་རོ། །ཁམས་སྨོས་པ་ནི་ཁ་དོག་དང་དབྱིབས་ཀྱི་བདག་ཉིད་ཀྱི་ས་ལ་སོགས་པ་
བསལ་བའི་ཕྱིར་ཏེ། གཞན་དུ་བཤད་ན་ནི་དེ་དག་ལ་ཡང་ཐལ་བར་འགྱུར་རོ། །ས་ཉིད་ཁམས་ཡིན་པ་ནི་སའི་ཁམས་ཏེ་ལྷག་མ་ལ་ཡང་དེ་སྐད་དུ་བརྗོད་པར་བྱའོ། །གཞན་དག་ནི་སའི་ཁམས་ནི་སའི་ཁམས་སོ་ཞེས་འཆད་དོ། །དེ་ལྟ་ན་ནི་ཐམས་ཅད་རྒྱུར་བྱས་པའི་གཟུགས་འཛིན་པའི་
ཕྱིར་ཁམས་ཉིད་དུ་འགྱུར་རོ། །རང་གི་མཚན་ཉིད་དང་རྒྱུར་བྱས་པའི་གཟུགས་འཛིན་པའི་ཕྱིར་ཁམས་དག་གོ་ཞེས་བྱ་བ་ནི་ངེས་པའི་ཚིག་གི་ཚུལ་གྱིས་ཏེ། རང་གི་མཚན་ཉིད་ནི་སྲ་བ་དང་གཤེར་བ་ལ་སོགས་པའོ། །རྒྱུར་བྱས་པའི་གཟུགས་ནི་འབྱུང་བ་དག་ལས་གཞན་པའི་གཟུགས་ཐམས་
ཅད་དོ། །གཞན་དག་ནི་གཟུགས་ཐམས་ཅད་ཀྱི་འབྱུང་གནས་ཡིན་པའི་ཕྱིར་ཁམས་རྣམས་སོ་ཞེས་སོ། །འབྱུང་བ་རྣམས་ཀྱང་འབྱུང་བ་རྣམས་ཀྱི་གནས་ཡིན་ཏེ་སྐལ་བ་མཉམ་པའི་རྒྱུ་ཡིན་པའི་ཕྱིར་རོ། །འཇིག་རྟེན་ན་ཡང་འབྱུང་གནས་དག་ལ་ཁམས་ཀྱི་མིང་འདོགས་ཏེ། ཟངས་ཀྱི་འབྱུང་ཁུངས་