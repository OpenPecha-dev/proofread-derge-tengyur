ཕྱིར་སེམས་ཀྱི་མཚུངས་པ་དེ་མ་ཐག་པ་ཡང་མ་ཡིན་ལ། སྙོམས་པར་འཇུག་པའི་དེ་མ་ཐག་པ་ཅན་ཡང་མ་ཡིན་ནོ། །ད་ནི་ཇི་ལྟར་ལྡང་བའི་སེམས་ཡུན་རིང་མོ་ཞིག་ཏུ་ཆོད་པ་ཞེས་བྱ་བ་རྒྱས་པར་འབྱུང་སྟེ། དེའི་ཕྱིར་སེམས་གཞན་གྱིས་མ་ཆོད་པའི་ཕྱིར་རོ་ཞེས་བྱ་བ་སྨོས་སོ། །
སེམས་ཀྱི་བར་གཅོད་པར་བྱེད་པ་ནི་སེམས་ཡིན་གྱི་ལྡན་པ་མ་ཡིན་པ་ནི་མ་ཡིན་ནོ་ཞེས་བཤད་པར་འགྱུར་རོ། །འདིར་ནི་མུ་གསུམ་པ་ཡིན་ནོ། །སྙོམས་པར་འཇུག་པའི་སྐད་ཅིག་མ་དང་པོ་དང་། སེམས་དང་བཅས་པའི་གནས་སྐབས་ཀྱི་སྐྱེ་བ་ལ་སོགས་པ་ནི་དེར་མུ་གཅིག་པ་
ཡིན་ལ་འདིར་ནི་བཞི་པའོ། །སེམས་གཞན་གྱིས་བར་མ་ཆོད་པའི་ཕྱིར་རོ་ཞེས་བྱ་བ་ནི། སེམས་ཀྱི་བར་དུ་གཅོད་པར་བྱེད་པ་ནི་སེམས་ཡིན་གྱི་ལྡན་པ་མ་ཡིན་པ་ནི་མ་ཡིན་ནོ་ཞེས་པའོ། །དེའི་ཕྱིར་ལྡང་བའི་སེམས་ནི་སྙོམས་པར་འཇུག་པའི་སེམས་ཀྱི་མཚུངས་པ་དེ་མ་ཐག་པར་
བརྗོད་དོ། །འདིར་ནི་སྙོམས་པར་འཇུག་པའི་རྒྱུན་གྱི་ལྡང་བའི་སེམས་རྣམས་ཀྱང་བརྗོད་པར་བྱ་སྟེ་འབྲས་བུ་གཅིག་པའི་ཕྱིར་རོ། །རིམ་པས་སྐྱེ་བ་ལ་བྱས་པ་ཅི་ཞེ་ན། གང་ལ་གཞོལ་བའི་སྙོམས་པར་འཇུག་པའི་སེམས་དེ་སྔར་སྐྱེ་སྟེ། སྙོམས་པར་འཇུག་པའི་སེམས་ལ་གཞོལ་བ་དེ་
ཡང་དེ་ཉིད་ཀྱི་མཚུངས་པ་དེ་མ་ཐག་ཏུ་སྐྱེའོ། །སྙོམས་པར་འཇུག་པ་དེ་ཡང་སྙོམས་པར་འཇུག་པའི་རྒྱུན་གྱི་རིམ་པ་ངེས་པ་ཅི་ཞིག་བྱས་ཤེ་ན། ངེས་པ་དེ་ལ་དགོས་པ་མེད་པའི་ཕྱིར་ཅིག་ཅར་མི་སྐྱེའོ། །སྙོམས་པར་འཇུག་པའི་སྐད་ཅིག་ཅིག་ཅར་སྐྱེས་པ་རྣམས་གང་གཅིག་གིས་མི་
ནུས་པས་དེ་ལ་དགོས་པ་ཡོད་པ་མ་ཡིན་ནོ། །དེའི་ཕྱིར་སྔོན་གྱི་འདུ་བྱེད་ཀྱི་དབང་གིས་དུས་སྐལ་བ་རྣམས་སུ་ཡང་སྙོམས་པར་འཇུག་པའི་རྒྱུན་སྐྱེའོ། །སྙོམས་པར་འཇུག་པའི་སྐད་ཅིག་མ་དེ་ལྟ་བུ་རྣམས་ཀྱང་སྔ་མ་དང་ཕྱི་མའི་ངེས་པས་རྒྱུར་བརྗོད་པར་བྱའོ། །དམིགས་པ་ཆོས་
རྣམས་ཐམས་ཅད་དོ། །ཞེས་བྱ་བ་ལ། སེམས་དང་སེམས་ལས་བྱུང་བའི་ཡུལ་ལས་གཞན་པའི་ཆོས་ནི་འགའ་ཡང་ཡོད་པ་མ་ཡིན་ནོ། །ཐམས་ཅད་དམིགས་པ་ཡིན་གྱི་ཐམས་ཅད་ནི་ཐམས་ཅད་ཀྱི་མ་ཡིན་ནོ་ཞེས་བསྟན་པའི་ཕྱིར་ཅི་རིགས་པར་ཞེས་བྱ་བ་སྨོས་སོ། །དེ་ཉིད་བསྟན་