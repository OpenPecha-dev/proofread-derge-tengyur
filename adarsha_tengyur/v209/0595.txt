བྱས་ཀྱི་ནི་མ་ཡིན་ནོ་ཞེས་ངེས་པར་གཟུང་སྟེ་བདག་པོའི་འབྲས་བུ་ཁོ་ན་ནི་མ་ཡིན་ནོ། །སྔོན་བྱུང་བ་མ་ཡིན་པ་ཞེས་བྱ་བ་ནི་སྔོན་བྱུང་བ་ལས་གཞན་སྔོན་མ་བྱུང་བའོ། །དེ་ནི་ལྷན་ཅིག་བྱུང་བ་དང་ཕྱིས་བྱུང་བ་སྟེ། རྒྱུ་བས་སྔར་སྐྱེས་པའི་འབྲས་བུ་ནི་ཅུང་ཟད་ཀྱང་མེད་དོ། །ཅིའི་ཕྱིར་ཞེ་ན་འབྲས་བུ་སྐྱེས་པའི་
མ་འོངས་པ་མེད་དོ། །བྱ་བ་བྱས་ཟིན་པས་མི་སྐྱེ་བར་ཡང་འགྱུར་རོ། །མ་སྐྱེས་པར་ཡང་འཇིག་པ་མེད་པས་སྐྱེ་འཇིག་དང་བྲལ་བའི་ཕྱིར་འདུ་བྱེད་མི་རྟག་པར་ཐལ་བར་འགྱུར་རོ། །གལ་ཏེ་མི་སྐྱེ་བའི་ཆོས་ཅན་བཞིན་ནོ་ཞེ་ན་མ་ཡིན་ཏེ་དེའི་རིགས་ཅན་གྱི་སྐྱེ་བ་དང་འཇིག་པ་མཐོང་བས་དེ་ནི་མི་རྟག་པ་ཉིད་དུ་
རྟོགས་ཏེ་ཐམས་ཅད་ལས་ཆེས་སྔ་བར་འདས་པའི་བྱེད་རྒྱུ་ལས་འདས་པ་དང་ད་ལྟར་བ་དང་མ་འོངས་པའི་ཆོས་ཀྱི་བདག་པོའི་འབྲས་བུ་དང་ད་ལྟར་བའི་མ་འོངས་པ་དང་མ་འོངས་པའི་མ་འོངས་པ་ཁོ་ནའོ། །ཡང་ན་ཐམས་ཅད་ལས་ཞེས་བྱ་བ་བསྐྱེད་པ་ལ་གེགས་མེད་པའི་ངོ་བོས་གནས་པའོ། །
སྐྱེས་བུ་བྱེད་པ་དང་བདག་པོའི་འབྲས་བུ་དག་ལ་ཐ་དད་དུ་བྱ་བ་ཅི་ཡོད་ཅེ་ན་ཞེས་བྱ་བ་ནི། དེ་ཉིད་དེའི་སྐྱེས་བུ་བྱེད་པའི་འབྲས་བུ་དང་བདག་པོའི་འབྲས་བུ་རྣམ་པར་གཞག་པའི་ཕྱིར་འདྲི་བའོ། །བྱེད་པ་པོ་དང་ཟ་བ་པོའི་དངོས་པོ་ལས་དཔེར་ན་ཞིང་པ་རྣམས་ཀྱི་ལོ་ཏོག་ལ་སོགས་པ་སྐྱེས་བུ་བྱེད་པའི་
འབྲས་བུ་ཡིན་པ་ལྟ་བུའོ། །དེའི་སྟོབས་ཀྱིས་བསྐྱེད་པའི་ཕྱིར་བདག་པོའི་འབྲས་བུ་ཡང་ཡིན་ཏེ། དེ་ཉེ་བར་ལོངས་སྤྱད་པའི་ཟ་བ་པོའི་ངོ་བོ་ཡིན་པའི་ཕྱིར་རོ། །སྔོན་བྱུང་མ་ཡིན་འདུས་བྱས་ནི། །འདུས་བྱས་ཁོ་ནའི་བདག་པོའི་འབྲས། །ཞེས་སོ། །གང་དག་ཉེ་བར་ལོངས་སྤྱོད་པ་ཙམ་ཡིན་པ་
དེ་དག་གི་ནི་བདག་པོའི་འབྲས་བུ་ཁོ་ན་ཡིན་ནོ། །དེ་བཞིན་དུ་བཟོ་ལ་སོགས་པ་ལ་ཡང་བཟོ་བོ་རྣམས་དང་གཞན་དག་ལ་ཡང་སྦྱར་རོ། །ལྔ་པོ་ད་ལྟར་འབྲས་བུ་འཛིན་ཞེས་བྱ་བ་ལ། ད་ལྟ་ཁོ་ན་ངེས་པར་གཟུང་གི་ལྔ་པོ་ཁོ་ན་ཞེས་བྱ་བ་ནི་མ་ཡིན་ཏེ། བྱེད་རྒྱུའི་རྒྱུ་ཡང་དེ་དང་འདྲ་མོད་ཀྱི་ཞེས་འབྱུང་བའི་ཕྱིར་
རོ། །འབྲས་བུ་འཛིན་པ་ཞེས་བྱ་བ་ནི་འབྲས་བུ་འཕེན་པ་སྟེ། མ་འོངས་པ་ན་བསྐྱེད་པའི་ཕྱིར་རིས་མཐུན་པའི་རྫས་ཀྱི་ས་བོན་གྱི་དངོས་པོར་ཉེ་བར་འགྲོ་བས་རིས་ཐ་དད་པ་འབྲས་བུ་གཅིག་པ་དང་སྐལ་བ་མཉམ་པ་འབྲས་བུ་དུ་མ་དང་ཁ་ཅིག་སྐལ་བ་མཉམ་པ་མ་ཡིན་པ་དག་ཀྱང་ངོ་། །རང་གི་རྒྱུད་ཀྱི་སྤྱིའི་