བསྟན་པའི་ཕྱིར། སོ་སོར་བརྟགས་པས་འགོག་པ་ནི་ཞེས་བྱ་བ་རྒྱས་པར་འབྱུང་ངོ་། །གཞན་དག་སྐྱེས་བུ་བྱེད་པའི་འབྲས་བུ་རྣམ་པ་བཞིར་སེམས་པར་བྱེད་དེ། ལྷན་ཅིག་པ་དང་བར་མ་ཆད་པ་དང་། དུས་གཞན་དུ་སྐྱེས་པ་དང་མ་སྐྱེས་པ་རྣམས་སོ། །དེ་ལ་ལྷན་ཅིག་སྐྱེས་པ་ནི་གང་དག་ལ་
ཅིག་ཅར་ཕན་ཚུན་གྱི་སྟོབས་ཀྱིས་སྐྱེས་པ་ལྟ་བུའོ། །བར་མ་ཆད་སྐྱེས་པ་ནི་དཔེར་ན་འཇིག་རྟེན་ཆོས་མཆོག་པ་རྣམས་ལ་སྡུག་བསྔལ་ལ་ཆོས་ཤེས་པའི་བཟོད་པ་ལྟ་བུའོ། །དུས་གཞན་དུ་སྐྱེས་པ་ནི། དཔེར་ན་ཞིང་པ་རྣམས་ཀྱི་ཞིང་ལས་ལྟ་བུའོ། །མ་སྐྱེས་པ་ནི་མྱ་ངན་ལས་འདས་པ་སྟེ།
བར་ཆད་མེད་པའི་ལམ་དེའི་སྟོབས་ཀྱིས་དེའི་ཐོབ་པ་སྐྱེས་པ་ལྟ་བུའོ། །ཇི་ལྟར་ན་འདིར་གཟུང་བ་ཡིན། དེ་ནི་སྐྱེ་བ་མ་ཡིན་ནོ་ཞེ་ན། ངའི་ནོར་སྐྱེས་སོ་ཞེས་ཐོབ་པ་ལ་ཡང་སྐྱེས་པའི་སྒྲ་བརྗོད་པ་མཐོང་སྟེ། བདག་གིས་ནོར་ཐོབ་པོ་ཞེས་བྱ་བའི་ཐ་ཚིག་གོ། །དེ་ལ་བར་ཆད་མེད་པའི་ལམ་གང་
དག་གིས་ཉོན་མོངས་པ་སྤོང་བར་བྱེད་པ་དེ་དག་གིས་ནི་སྤངས་པ་དེ་བྲལ་བའི་འབྲས་བུ་ཡིན་ལ། སྐྱེས་བུ་བྱེད་པའི་འབྲས་བུ་ཡང་ཡིན་ནོ། །གང་དག་གིས་སྔར་སྤངས་པ་རྣམས་ཀྱི་བྲལ་བའི་འབྲས་བུ་འབའ་ཞིག་ཐོབ་པ་དེ་དག་གིས་ནི་སྐྱེས་བུ་བྱེད་པའི་འབྲས་བུ་ཁོ་ན་ཡིན་ཏེ། དཔེར་ན་ངེས་པ་
ལ་འཇུག་པ་ན་སྡུག་བསྔལ་ལ་ཆོས་ཤེས་པའི་བཟོད་པས་ཕྲ་རྒྱས་བཅུ་པོ་དག་སྤངས་པ། འདོད་པ་ལ་འདོད་ཆགས་དང་མ་བྲལ་བའི་བྲལ་བའི་འབྲས་བུ་དང་སྐྱེས་བུ་བྱེད་པའི་འབྲས་བུ་ཡིན་ལ། འདོད་ཆགས་དང་བྲལ་བ་སྔོན་དུ་འགྲོ་བའི་སྐྱེས་བུ་བྱེད་པའི་འབྲས་བུ་ཁོ་ན་ཡིན་པ་བཞིན་ནོ། །དེ་བཞིན་དུ་
སྡུག་བསྔལ་ལ་རྗེས་སུ་ཤེས་པའི་བཟོད་པ་ལ་ནི་གདོན་མི་ཟ་བར་གཉིས་ཀ་ཡིན་པ་ནས་ཇི་སྲིད་ལམ་ལ་རྗེས་སུ་ཤེས་པའི་བར་ཏེ་གཟུགས་དང་གཟུགས་མེད་པ་ན་སྤྱོད་པའི་ཕྲ་རྒྱས་བཅུ་བཞི་པོ་དག་སྤངས་པ་རྣམས་ལ་ནི་བྲལ་བ་དང་སྐྱེས་བུ་བྱེད་པའི་འབྲས་བུའོ། །མཐོང་བས་སྤང་བར་བྱ་བ་རྣམས་ཀྱི་ནི་
ཁྱད་པར་དུ་སྐྱེས་བུ་བྱེད་པའི་འབྲས་བུ་ཁོ་ན་སྟེ། དེའི་སྟོབས་ཀྱིས་ཐོབ་པ་གཞན་ཐོབ་པའི་ཕྱིར་རོ། །དེ་བཞིན་དུ་བསྒོམ་པའི་ལམ་ལ་ཡང་ཇི་ལྟར་རིགས་པར་བརྗོད་པར་བྱའོ། །སྔོན་བྱུང་བ་མ་ཡིན་པའི་འདུས་བྱས་ཁོ་ན་འདུས་བྱས་ཁོ་ནའི་བདག་པོའི་འབྲས་བུ་ཡིན་གྱི་འདུས་མ་བྱས་མ་ཡིན་ཞིང་འདུས་མ་