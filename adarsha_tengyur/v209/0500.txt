སྐྱེད་པར་ནུས་པ་མ་ཡིན་པ་བཞིན་དུ་སྐྱེ་བ་མེད་ཀྱང་། གཟུགས་དང་ཚོར་བ་ལ་སོགས་པའི་རྐྱེན་ཐམས་ཅད་ཀྱིས་ཀྱང་ནམ་མཁའ་སོགས་པ་འདུས་མ་བྱས་སྐྱེད་པར་མི་ནུས་པར་མི་འགྱུར་རོ། །སྔར་ནི་རང་བཞིན་ངེས་པའི་སྒོ་ནས་བཤད་པ་ཡིན་ལ། ད་ལྟར་ནི་ནུས་པ་ངེས་པའི་སྒོ་
ནས་ཡིན་ནོ། །རྫས་ཀྱི་ངོ་བོས་ཀྱང་བཀག་གོ། །བྱེ་བྲག་སྨྲ་བ་རྣམས་ན་རེ། རྫས་ཀྱི་ངོ་བོས་སྐྱེ་བ་ལ་སོགས་པ་རྣམས་གྲུབ་པ་ཉིད་དོ་ཞེས་ཟེར་རོ། །དེའི་ཕྱིར་ཞེ་ན། སུན་འབྱིན་པ་ཡོད་ཅེས་བྱ་བ་ལ་སོགས་པ་རྒྱ་ཆེར་བརྗོད་པར་བྱ་སྟེ། གང་གི་ཕྱིར་སུན་འབྱིན་པ་ལ་བལྟོས་ནས་
གྲུབ་པའི་མཐའ་འདོར་བ་མ་ཡིན་ཏེ། དེ་བས་ན་ཁྱད་པར་ཡིད་ཆེས་པ་སྐྱེ་བའི་ཕྱིར་དུ་སྐྱོན་རྣམས་ལ་ཡང་ལན་གདབ་པར་བྱ་སྟེ། ལན་བསམས་པ་ལ་འབད་པར་བྱ་ཞེས་པའི་དོན་ཏོ། །གྲུབ་པའི་མཐའི་རྗེས་སུ་འབྲང་བར་ཡང་བྱའོ་ཞེས་ཏེ་སྐྱོན་མེད་པའམ་སྐྱོན་དང་བཅས་པའོ། །
མཚན་ཉིད་རྣམས་བཤད་ཟིན་ཏོ།། །།མིང་གི་ཚོགས་ལ་སོགས་པ་ནི་མིང་དང་ཚིག་དང་ཡི་གེའི་ཚོགས་རྣམས་ཏེ་མིང་གི་ཚོགས་ནི་མིང་གི་ཚོགས་སོ། །ཚིག་གི་ཚོགས་ནི་ངག་གི་ཚོགས་སོ། །ཡི་གེའི་ཚོགས་ནི་ཡི་གེའི་ཚོགས་སོ། །དེ་ལ་མིང་བྱེད་པ་ནི་མིང་སྟེ་ཞེས་བྱ་
བ་ལ། མིང་དུ་བྱེད་པ་ནི་འདུ་ཤེས་སུ་བྱེད་པ་སྟེ། གང་གིས་འདིར་འདུ་ཤེས་པར་བྱས་ཏེ་སེམས་ལས་བྱུང་བའི་ཆོས་དེ་དང་དེ་ལ་གཞོལ་བར་བྱེད་པས་ན་མིང་ངོ་། །ཡང་ན་ཇི་ལྟ་ཇི་ལྟར་བརྗོད་པ་དེ་ལ་གཞོལ་བར་བྱེད་པས་དོན་ཇི་ལྟར་གནས་པ་དེ་དང་དེ་དག་དང་དོན་གྱི་ཁྱད་པར་དག་ལ་སེམས་
དང་སེམས་ལས་བྱུང་བའི་རྒྱུད་གཞོལ་བར་བྱེད་པས་ན་མིང་ངོ་། །གཞན་དག་ན་རེ་དོན་ལ་མངོན་པར་འཇུག་པའི་ཡི་གེའི་གནས་སྐབས་ནི་མིང་ངོ་ཞེས་ཟེར་ཏེ། དེ་ལྟར་ན་ཡི་གེ་རྣམས་དང་མིང་ཐ་དད་མེད་པར་འགྱུར་རོ། །གཞན་དག་ནི་མིང་དང་མཚན་ཞེས་བྱ་བ་རྣམ་གྲངས་ཏེ་དེ་ནི་དོན་དུ་འདུ་
ཤེས་ཏེ། དེར་བྱེད་པའི་དོན་རྣམས་ལ་བྱེ་བྲག་ཏུ་བཤད་པ་དང་དོན་དེ་གསལ་བར་བྱེད་པ་ཡིན་གྱི་ཡོད་པ་ཙམ་གྱིས་ནི་མ་ཡིན་ནོ། །ཡང་ན་བྱ་བ་དང་བྱེད་པ་དོན་གཞན་ལ་མ་ཡིན་ནོ། །དེ་ཡང་མང་དུ་རྣམ་པར་རྟོག་པ་ཞེས་བྱ་སྟེ། ཇི་ལྟར་མིང་གིས་མཚན་ཉིད་ཁོ་ན་བྱེད་པར་ཤེས་པ་དེ་ལྟར་