བདག་ཉིད་ཡོད་དོ་ཞེས་སྨྲས་པར་འགྱུར་རོ། །ལུང་ལས་ངེས་སོ་ཞེས་བསྟན་པའི་ཕྱིར་མདོ་ལས་ཞེས་སྨོས་སོ། །མདོ་ལས་ཏེ་ཞེས་རྒྱས་པར་འབྱུང་བ་ལ། མི་སློབ་པའི་ཆོས་བཅུ་ནི་མི་སློབ་པའི་འཕགས་པའི་ལམ་ཡན་ལག་བརྒྱད་དང་། ཡང་དག་
པའི་རྣམ་པར་གྲོལ་བ་དང་ཡང་དག་པའི་ཡེ་ཤེས་སོ། །བསྐྱེད་པ་ནི་མངོན་དུ་ཕྱོགས་པའོ། །སོ་སོར་ཐོབ་པ་ནི་ཐོག་མར་ཐོབ་པའོ། །ཀུན་ཏུ་ལྡན་པ་ནི་ཕྱི་ནས་ཐོབ་པའོ། །ཡན་ལག་ལྔ་སྤང་བ་ཞེས་བྱ་བ་ལ་ཐ་མའི་ཆ་དང་མཐུན་པའི་ཀུན་ཏུ་སྤྱོད་པ་ལྔ་དག་སྤང་བར་འགྱུར་
ཞིང་ཡོངས་སུ་ཤེས་པར་འགྱུར་བ་སྟེ། འདི་ལྟ་སྟེ། གཟུགས་ཀྱི་འདོད་ཆགས་དང་། གཟུགས་མེད་པའི་འདོད་ཆགས་དང་། རྒོད་པ་དང་། ང་རྒྱལ་དང་། གཏི་མུག་གོ། །ཁ་ཅིག་ནི་ལྔ་པར་མཚུངས་པས་ལྔ་ཞེས་བྱའོ་ཞེས་ཟེར་རོ། །གཞན་དག་ནི་གོང་མའི་ཆ་དང་
མཐུན་པ་རྣམས་འདིར་བཟུང་སྟེ། སྔ་མ་ཉིད་སློབ་པའི་གནས་སྐབས་སུ་སྤངས་པའི་ཕྱིར་རོ་ཞེས་ཟེར་རོ། །ཐོབ་པ་ནི་གང་ཞིག་ཡོད་ན་མངོན་དུ་མ་གྱུར་པ་ཡང་ཆུད་མི་ཟ་བར་འདྲ་བར་འགྱུར་བའི་ཆོས་ཞིག་གོ། །འདིར་ཤེས་པར་བྱེད་པ་ནི་སོ་སོར་ཐོབ་པ་ཀུན་ཏུ་ལྡན་པས་ན་
ཞེས་བྱ་བ་འདི་ཡིན་ནོ། །གལ་ཏེ་མདོ་ལས་སོ་སོར་ཐོབ་པ་དང་ཀུན་ཏུ་ལྡན་པ་འབྱུང་བའི་ཕྱིར་ཆོས་ཐོབ་པ་གཞན་ཡིན་ན། འོ་ན་ནི་དེས་ན་སེམས་ཅན་དུ་མི་སྟོན་པ་དག་དང་ཞེས་བྱ་བ་རྒྱ་ཆེར་འབྱུང་སྟེ། སེམས་ཅན་གཞན་དག་དང་སེམས་ཅན་དུ་མི་སྟོན་པ་དག་དང་
ལྡན་པར་རྟོག་པ་ནི་རིགས་པ་མེད་པ་དང་ལུང་མེད་པ་ཡིན་ནོ་སྙམ་དུ་སེམས་ཏེ་འདྲི་བ་ནི་ཅིའི་ཕྱིར་ཞེས་བྱ་བའོ། །སློབ་དཔོན་གྱིས་མདོ་ལས་ཞེས་བྱ་བ་རྒྱས་པར་སྨོས་ཏེ། འདི་ལས་ཀྱང་ལྡན་པ་ཞེས་འབྱུང་བའི་ཕྱིར་དངོས་པོ་གཞན་དང་ལྡན་པར་འགྱུར་ཏེ། དེའི་ཕྱིར་
སེམས་ཅན་དུ་སྟོན་པ་མ་ཡིན་པ་དག་སེམས་ཅན་གཞན་དག་དང་ལྡན་པར་ཐལ་བར་འགྱུར་རོ། །རིན་པོ་ཆེ་སྣ་བདུན་ནི། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་།