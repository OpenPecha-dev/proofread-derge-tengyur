ཤེས་པས་ཤེས་པར་བྱ་བ་ཡིན་ནོ་ཞེས་བྱ་བ་ནི་ཡུལ་ཇི་ལྟ་བ་བཞིན་དུ་ཤེས་པར་རྟོགས་སོ། །གཞི་གང་ལ་རྗེས་སུ་ཆགས་པའི་ཀུན་ཏུ་སྦྱོར་བ་དང་ལྡན་པའི་གཞི་དེ་ལ་ཁོང་ཁྲོ་བའི་ཀུན་ཏུ་སྦྱོར་བ་ཡང་ལྡན་ནོ་ཞེས་བྱ་བ་ནི་ལྡན་པའོ་ཞེས་བྱ་བར་ཁོང་དུ་ཆུད་དོ། །གཞི་དང་
བཅས་པའི་ཆོས་རྣམས་གང་ཞེ་ན། འདུས་བྱས་ཀྱི་ཆོས་ཐམས་ཅད་དོ་ཞེས་བྱ་བས་ནི་རྒྱུ་དང་བཅས་པའོ་ཞེས་བྱ་བར་རྟོགས་སོ། །ཇི་ལྟར་དངོས་པོ་གང་ཞིག་མངོན་པར་ཤེས་པ་དང་ཡོངས་སུ་ཤེས་པའི་དངོས་པོ་དེ་ལ་བརྟེན་ནས་དེ་ལྟར་དགེ་སློང་ཉེ་བར་ཞི་བ་ནི་གཞི་ཆད་པ་
སྐྱེ་བའི་འཁོར་བ་ཟད་པ་དེ་ནི་ཡང་སྲིད་མེད་པའོ་ཞེས་བྱ་བས་རྒྱུ་ཆད་པའོ་ཞེས་རྟོགས་སོ། །ཞིང་གི་གཞི་དང་ཁྱིམ་གྱི་གཞི་དང་ཚོང་ཁང་གི་གཞི་དང་ནོར་གྱི་གཞི་དང་ཡོངས་སུ་གཟུང་བ་སྤངས་ཏེ་ཞེས་བྱ་བས་ནི་ཡོངས་སུ་འཛིན་པ་ཞེས་རྟོགས་ཏེ། དེའི་ཕྱིར་དེ་ལྟར་གཞིའི་སྒྲ་དོན་དུ་མ་ཅན་
ཡིན་པ་དང་། འདིར་རང་བཞིན་གྱི་དོན་ཞེས་ཇི་ལྟར་རྟོགས་ཤེ་ན། དེ་ནི་ཅིག་ཤོས་ལ་ཡང་མཚུངས་སོ། །ཡང་གཞི་མེད་པའི་ཆོས་རྣམས་གང་ཞེ་ན། འདུས་མ་བྱས་ཀྱི་ཆོས་རྣམས་སོ་ཞེས་བཤད་པ་ལ། དེ་རྣམས་ཀྱང་རང་བཞིན་མེད་པ་ཉིད་ཀྱི་ཕྱིར། གཞིའི་སྒྲ་ནི་རང་བཞིན་
བརྗོད་པའོ་ཞེས་ཤེས་པར་བྱའོ། །ཡང་རང་བཞིན་དང་དམིགས་པ་དང་ལྡན་པ་དང་རྒྱུ་ཡོངས་སུ་འཛིན་པ་རྣམས་ལ་ཡང་ཐམས་ཅད་དུ་གཞིའི་སྒྲ་ནི་རང་བཞིན་གྱི་ཚིག་ཉིད་དོ། །དེ་ལྟར་དེ་དག་ནི་འདུས་བྱས་ཀྱི་ཆོས་ཀྱི་རྣམ་གྲངས་དག་ཡིན་ཏེ། བརྗོད་པར་བྱ་བའི་དངོས་པོ་མཚུངས་
པའི་ཕྱིར་རོ། །གཞན་དུ་ན་འདུས་བྱས་ཇི་སྲིད་པ་གཞི་དང་བཅས་པའོ། །ཇི་སྐད་དུ་འགྲེལ་པར། ཡང་འདུས་བྱས་དེ་དག་ཉིད་གང་དག་ཟག་བཅས་ཉེར་ལེན་པའི། ཕུང་པོའང་དེ་དག་ཅེས་འབྱུང་བ་ལ་གལ་ཏེ། ལམ་མ་གཏོགས་པ་འདུས་བྱས་རྣམས། །ཟག་བཅས་ཞེས་
ཟག་པ་དང་བཅས་པ་རྣམས་ཀྱིས་བཤད་པ་སྔར་ཉིད་དུ་བྱས་ཟིན་པ་མ་ཡིན་ནམ་ཞེ་ན། འདི་ནི་བདེན་མོད་ཀྱི། འདིར་ནི་དེ་དག་ཁོ་ནའི་མིང་གི་ངེས་པ་གཞན་དག་བསྟན་པའི་ཕྱིར་ཏེ། འདུས་བྱས་ཐམས་ཅད་ཕུང་པོ་ཞེས་བྱ་བར་བཤད་ན། ཟག་པ་དང་བཅས་པའི་ཕུང་པོ་ཞེས་བྱ་བ་