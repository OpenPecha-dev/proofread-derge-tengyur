ཉིད་ཤེས་པར་བྱ་བའི་ཕྱིར། ཅི་ནས་ཀྱང་གཟུགས་ཤེས་བྱ་བ་ཁོ་ན་སྐྱེ་བར་ཤེས་པར་བྱའི་ཞེས་རྒྱས་པར་སྨོས་སོ། །དཔེར་ན་ཙན་དན་གྱི་ཞེས་བྱ་བ་ལ་སོགས་པ་ལ། དྲི་ལ་སོགས་པ་དག་ལས་ཙན་དན་གཞན་མེད་མོད་ཀྱི། དྲི་ལ་སོགས་པ་ཙན་དན་གྱི་བདག་ཉིད་མ་ཡིན་པ་དག་ཀྱང་གུར་ཀུམ་
ལ་སོགས་པ་དག་ལ་ཡོད་པའི་ཕྱིར། དེ་རྣམ་པར་གཅད་པར་བྱ་བའི་ཕྱིར། ཙན་དན་གྱི་ཞེས་དྲུག་པ་བྱེད་པ་ཡིན་ནོ། །མཆི་གུའི་ལུས་ཞེས་བྱ་བ་ལ། གཟུགས་ལ་སོགས་པའི་ཚོགས་པའི་བདག་ཉིད་ཅན་མཆི་གུའི་ལུས་ལས་ལུས་གཞན་མེད་མོད་ཀྱི། སྟག་ལ་སོགས་པའི་ལུས་
ལས་ཁྱད་པར་དུ་བྱ་བའི་ཕྱིར་མཆི་གུའི་ལུས་ཞེས་དྲུག་པ་བྱེད་པ་ཡིན་ནོ། །དེ་བཞིན་དུ་གནས་པ་ལ་སོགས་པ་ཡང་ཅི་རིགས་པར་རིག་པར་བྱའོ་ཞེས་བྱ་བ། གནས་པ་ཞེས་བྱ་བ་ནི་རྒྱུན་གྱི་མིང་སྟེ། དེ་ཡང་རྣམ་པ་མང་དུ་ཡོད་པས་དེ་བྱེ་བྲག་ཏུ་བྱ་བའི་ཕྱིར་ལུས་ཀྱི་གནས་པ་ཞེས་དྲུག་པར་མཛད་
དེ། དེ་ལྟར་ལུས་ཁོ་ནའི་རྒྱུན་ཤེས་པར་བྱའི་གཞན་གྱི་མ་ཡིན་ཞེས་བྱའོ། །རྒས་པ་ཞེས་བྱ་བ་ཡང་རྒྱུན་སྔ་ཕྱིའི་ཁྱད་པར་ལ་བརྗོད་ལ་སྔ་ཕྱིའི་ཁྱད་པར་རྒྱུན་དེ་ཡང་རྣམ་པ་དུ་མ་ཡོད་པ་ཞེས་གོང་མ་བཞིན་དུ་རྒྱ་ཆེར་བརྗོད་པར་བྱའོ། །འཇིག་པ་ཞེས་བྱ་བ་ཡང་རྒྱུན་ཆད་པ་ལ་བརྗོད་དེ།
འདིར་ཡང་རྒྱ་ཆེར་སྔ་མ་བཞིན་དུ་བརྗོད་པར་བྱའོ། །སློབ་དཔོན་འདུས་བཟང་ན་རེ། གཅིག་ལ་སོགས་པའི་བློ་དག་ཀྱང་ཐམས་ཅད་དུ་གཞན་ཉིད་དུ་མི་འདོད་དེ། སྐྱེ་བ་ལ་སོགས་པའི་བློ་བཞིན་རིགས་མཐུན་པ་གཞན་འགོག་པའི་ཕྱིར་རོ། །གཅིག་ཅེས་བྱ་བ་གཞན་ལས་འགྱུར་
ཞིང་། ཐུང་ངུ་དང་རིང་པོ་དག་ཀྱང་ཕན་ཚུན་བལྟོས་པའོ། །རྡུལ་ཕྲ་རབ་ཡོད་པ་ལ་གནས་པའི་བལྟོས་པར་བྱ་བ་རྫས་གཞན་བལྟོས་ཤེ་ན་དེ་བཞིན་དུ་ལྡན་པ་དང་རྣམ་པར་དབྱེ་བ་ཞེས་བྱ་བའོ། །མ་བྱུང་བའི་རྒྱུའི་ཆོས་ཡོད་པ་ལས་ཡོད་པ་ཉིད་དང་དེ་བཞིན་དུ་ཐམས་ཅད་གཞན་ལ་བལྟོས་པར་
བསྟན་པ་ཡིན་ནོ། །ཆོས་མངོན་པ་པ་རྣམས་ནི་འདུ་བྱེད་གང་ཡིན་པ་དེ་དག་ལ་དེ་ལས་གཞན་པའི་སྐྱེ་བ་ཡོད་པར་ནམ་ཡང་མི་སྨྲ་སྟེ། རྟག་ཏུ་ཞེས་བྱ་བ་བལྟོས་པ་མེད་པའོ། །དེ་ཉིད་བདག་མེད་པ་ལ་སོགས་པ་ལ་ཡང་བརྗོད་པར་བྱའོ། །དེ་བཞིན་དུ་འདིར་ཡང་མ་སྐྱེས་པ་ལ་བལྟོས་ནས་