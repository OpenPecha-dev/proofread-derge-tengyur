བདེན་ཏེ། དེ་མེད་པས་ཚེ་གནས་པའི་རྒྱུ་ཉེ་བར་མཁོ་བ་མེད་པས་དེ་ལྟར་ཚེའི་གནས་སྐབས་མེད་པའི་ཕྱིར་རོ། །བསོད་ནམས་ཟད་པ་ཁོ་ན་ལས་འཆི་བ་མ་ཡིན་ཏེ། ཇི་ལྟར་ཚེ་ཟད་པ་ཁོ་ན་ལས་མ་ཡིན་པ་བཞིན་ནོ། །ཚེ་ཟད་པ་ལ་བསོད་ནམས་ཟད་པ་ལས་འཆི་བ་ལ་ནུས་པ་
ཡོད་པ་མ་ཡིན་ནོ། །ཡང་བསྟན་བཅོས་གཞན་གྱི་སྒོ་ནས་དུས་མ་ཡིན་པར་འཆི་བ་ཡོད་པར་བསྟན་པའི་ཕྱིར་ཡེ་ཤེས་ལ་འཇུག་པ་ལས་ཞེས་བྱ་བ་རྒྱས་པར་སྨོས་སོ། །བཤད་པ་འདིས་ཇི་ལྟ་བུས་མ་ཡིན་པར་འཆི་བ་བསྟན་ཅེས་མི་ཤེས་པས་འདྲི་བ་ནི། བཤད་པ་འདིའི་དོན་གང་ཡིན་ཞེས་
བྱའོ། །གང་ལ་ལུས་ལ་གནོད་པས་ཞེས་བྱ་བ་ལ། འགོག་པ་དང་འདུ་ཤེས་མེད་པའི་སྙོམས་པར་འཇུག་པ་ལ་སྙོམས་པར་ཞུགས་པ་མ་གཏོགས་པའི་འདོད་པ་ན་སྤྱོད་པ་རྣམས་ཀྱི་ལུས་ལ་ནི་གནོད་པར་བྱ་བར་ནུས་ཏེ། དེའི་ཕྱིར་དེ་དག་ཚེ་ལ་ནི་ལུས་ལ་གནོད་པ་བྱས་པས་གནོད་པ་ཡིན་ཏེ། ལུས་ཀྱི་
རྒྱུད་ལ་མ་བལྟོས་པའི་ཚེ་འཇུག་པ་མེད་པས་ལུས་ཀྱི་རྒྱུད་ལ་རག་ལས་པའི་ཕྱིར་རོ། །དང་པོ་ཡིན་ནོ་ཞེས་བྱ་བ་ལ་འདོད་པ་ན་སྤྱོད་པ་ཞེས་བྱ་བ་ནས་བརྩམས་ཏེ། རྒྱུད་ལ་རག་ལས་ཏེ་འཇུག་པ་ཞེས་བརྗོད་པར་བྱའོ་ཞེས་བྱ་བའི་བར་འདི་ནི་དང་པོའོ། །གཟུགས་དང་གཟུགས་མེད་པ་ན་སྤྱོད་པ་རྣམས་
དང་། འདོད་པའི་ཁམས་སུ་འགོག་པ་དང་། འདུ་ཤེས་མེད་པའི་སྙོམས་པར་འཇུག་པ་རྣམས་ལ་ནི་རྟེན་ལ་ནི་གནོད་པར་བྱས་པས་ཚེ་ལ་གནོད་པ་མེད་དེ། རང་དང་གཞན་གྱིས་གནོད་པའི་ཡུལ་ལས་འདས་པའི་ཕྱིར་རོ། །དེའི་ཕྱིར་དེ་ནི་ཇི་ལྟར་སྐྱེས་བཞིན་གནས་པས་བར་སྐབས་སུ་རྒྱུན་རྣམ་
པར་ཆད་པ་མེད་དོ། །གཉིས་པ་ཡིན་ནོ་ཞེས་བྱ་བ་ལ། སྙོམས་པར་ཞུགས་པ་རྣམས་དང་ཞེས་བྱ་བ་ནས་བརྩམས་ནས་བརྗོད་པར་བྱའོ་ཞེས་བྱ་བའི་བར་འདི་ནི་གཉིས་པའོ། །གློ་བུར་དང་བཅས་པ་ནི་དང་པོ་ཡིན་ནོ། །དེ་གློ་བུར་དང་བཅས་པ་ནི་ལུས་ལ་གནོད་པ་བྱས་པའི་སྒོ་ནས་ཏེ་གེགས་
དང་བཅས་ཞེས་བྱ་བའི་དོན་ནོ། །གློ་བུར་མེད་པ་ནི་གཉིས་པ་ཡིན་ནོ་ཞེས་བྱ་བ་ལ། དེའི་རྟེན་ལ་གནོད་པ་མེད་པའི་ཕྱིར་འདི་ནི་གློ་བུར་མེད་ཅིང་གེགས་མེད་པ་ཡིན་ནོ། །དེ་ལྟ་བས་ན་དུས་མ་ཡིན་པར་འཆི་བ་ནི་ཡོད་དོ་ཞེས་བྱ་བ་ནི་གང་གི་ཕྱིར་ཚེ་རྒྱུད་ལ་རག་ལས་པ་དང་། གློ་བུར་དང་བཅས་པ་