བརྟགས་པས་འགོག་པ་དང་ཞེས་བྱ་སྟེ་དེའི་ཕྱིར་ནི་མ་གཏོགས་པ་ཡིན་ནོ། །དེ་ལས་གཞན་པ་འཕགས་པ་ཉོན་མོངས་པ་མཐའ་དག་དང་མི་ལྡན་པ་སྐད་ཅིག་མ་དང་པོ་ལ་གནས་པ་དང་སྐད་ཅིག་མ་གཉིས་པ་ལ་སོགས་པ་ལ་གནས་པ་ཐམས་ཅད་ལྡན་པ་ཡིན་ནོ། །སོ་སོ་
སྐྱེ་བོ་ཁ་ཅིག་ཀྱང་ལྡན་པ་ཡིན་ནོ་ཞེས་བྱ་བ་ནི། གང་དག་འཇིག་རྟེན་པའི་ལམ་གྱི་བྲལ་བའི་ཐོབ་པ་རྙེད་པའོ། །ནམ་མཁའ་དང་ནི་འགའ་ཡང་ལྡན་པ་མེད་དེ་འབྲེལ་བ་མེད་པའི་ཕྱིར་རོ། །གང་ལ་ཐོབ་པ་ཡོད་པ་མ་ཡིན་པ་དེ་ལ་ནི་མ་ཐོབ་པ་ཡང་མེད་དེ་བྲལ་བ་ནི་ལྡན་
པ་སྔོན་དུ་འགྲོ་བ་ཅན་ཡིན་པའི་ཕྱིར་རོ་ཞེས་ཁ་ཅིག་གོ། །དེ་ལྟ་ན་ཐོབ་པ་རྣམས་ཁོ་ན་ལ་མ་ཐོབ་པ་ཡོད་པར་འགྱུར་གྱི་མ་ཐོབ་པ་རྣམས་ལ་ནི་མ་ཡིན་ཏེ། དེའི་ཕྱིར་གྲུབ་པའི་མཐའ་ཚད་མར་བྱས་པ་ཉིད་ལས་འདོད་པ་ཡིན་ནོ། །གཞན་གྱི་རྒྱུད་དུ་གཏོགས་པ་དང་། །
སེམས་ཅན་མ་ཡིན་པ་ནམ་མཁའ་དང་འགའ་ཡང་ལྡན་པ་ཡིན་ཞེས་བྱ་བ་དམ་བཅའ་བ་ཙམ་ནི་རྒོལ་བའི་གཞིའོ། །ལྡན་པ་ཞེས་བྱ་བ་རྒྱུད་དང་ཐ་མི་དད་པར་མངོན་དུ་གྱུར་པའི་ཆོས་དེའི་རིགས་རྒྱུ་དང་འབྲས་བུས་བསྡུས་པ་སྟེ་རྒྱུད་མ་ཡིན་པ་ནི་མ་ཡིན་ནོ། །འདི་སེམས་
ཅན་མ་ཡིན་པ་ལ་སོགས་པ་དང་གྲངས་རྣམས་དང་ཤིན་ཏུ་འབྲེལ་བ་མེད་པ་རྣམས་ལ་རིགས་པ་མ་ཡིན་ཞིང་། འགོག་པ་དག་ཀྱང་རང་གི་རྒྱུད་དུ་གཏོགས་པའི་ཆོས་རྣམས་ལ་དེ་བཞིན་ནོ། །གང་ཞིག་དམ་བཅའ་བ་ཙམ་ནི་མ་ཡིན་ཏེ། ལྡན་པ་མེད་པ་དེ་ལ་མ་ཐོབ་པ་ཡང་
མེད་པར་འགྱུར་ཏེ། ཡོངས་སུ་མྱ་ངན་ལས་འདས་པའི་སེམས་བཞིན་ནོ་ཞེས་བྱ་བ་རྩོད་པའི་གཞིའོ་ཞེ་ན། མྱ་ངན་ལས་འདས་པ་ནི་མ་ཐོབ་པར་མ་འདོད་དེ། གལ་ཏེ་མ་ཐོབ་པར་གྱུར་ན་ཐོབ་པར་ཡང་འགྱུར་རོ། །མ་ཐོབ་པ་མི་ལྡན་པའི་ཕྱིར་ཐོབ་པ་མེད་དོ་ཞེས་རྒྱ་ཆེར་
འབྱུང་ངོ་། །དབང་པོ་ལས་འདས་པའི་དོན་རྟོག་པ་ནི་ལུང་ངམ་རིགས་པ་ཞིག་ལས་འགྱུར་བ་ཞིག་ན། དེ་ལ་ཐོབ་པ་ཞེས་བྱ་བ་ཆོས་གཞན་ཡོད་དོ་ཞེས་བྱ་བར་ཅི་ལུང་ལས་རྟོགས་སམ་འོན་ཏེ་རིགས་པ་ལས་ཡིན། དངོས་པོ་གཞན་དུ་གྱུར་པ་ལ་ལོག་པར་རྟོག་པས་ས་བོན་གྱི་