གཉེན་པོས་འདོད་པ་ཐམས་ཅད་བཟློག་པ་ཉིད་ཀྱི་ཕྱིར་རོ། །རྒྱལ་པོ་ཆེན་པོའི་ལྷ་རྣམས་ནི་དེ་དག་ལ་སྤྱོད་པས་རྒྱལ་པོ་ཆེན་པོ་རྣམས་སོ། །སུམ་ཅུ་རྩ་གསུམ་པའི་ཚོགས་ནི་འདི་དག་ཡོངས་སུ་འགྱུར་བས་སུམ་ཅུ་རྩ་གསུམ་པའོ། །འཐབ་པ་ལ་ནི་འཐབ་
པ་དང་ཕྱི་ཕྱིར་བྲལ་བས་ཨེ་མའོ་བདེའོ་ཞེས་བརྗོད་པས་འཐབ་བྲལ་ལོ། །རང་ཉིད་ཡོངས་སུ་གཟུང་བ་ལ་དགའ་བས་དགའ་ལྡན་ནོ། །འདིས་ཡུལ་སྤྲུལ་ཏེ་འདོད་པ་ལ་ཉེ་བར་སྤྱོད་པས་འཕྲུལ་དགའོ། །གཞན་གྱིས་སྤྲུལ་པ་ལ་དབང་བསྒྱུར་བས་གཞན་འཕྲུལ་དབང་བྱེད་དེ། །མི་
རྣམས་ཇི་ལྟ་བ་བཞིན་ཞེས་བྱ་བ་ལ། དེ་དག་དང་འདིའི་ཁྱད་པར་ནི་མི་རྣམས་ནི་ཁུ་ཆུ་བཏང་བས་ཡོངས་སུ་གདུང་བ་དང་བྲལ་བ་དེ་དག་ནི་རླུང་བཏང་བས་དེ་ཁུ་ཆུ་མེད་པའི་ཕྱིར་རོ། །དེ་མེད་པ་ཡང་དེ་ན་གནས་པའི་ཟས་ལ་རྒྱུ་མཐུན་པ་མེད་པའི་ཕྱིར་རོ། །ཆེས་གཞན་པར་
འདོད་ཆགས་པ་ཉིད་ཀྱིས་འཁྱུད་པས་དེར་འདོད་པ་དང་ལྡན་པ་རྣམས་ལ་འཁྱུད་པའི་བདེ་བ་འབྱུང་གི་འདོད་ཆགས་མེད་ན་ནི་དེ་དག་ལ་རེག་པ་སྐྱོན་ཅན་མི་འབྱུང་སྟེ་མ་ལ་འཁྱུད་པ་བཞིན་ནོ། །དགའ་ལྡན་པ་རྣམས་ནི་ཞེས་བྱ་བ་ལ་སོགས་པ་ལ། གཉི་ག་ཆེས་གཞན་དུ་
འདོད་ཆགས་པས་འཁོར་བའི་སྒྲུབ་པ་སྔ་མ་བཞིན་བརྗོད་པར་བྱའོ། །ཉེ་བར་མཁོ་བ་རྣམས་ནི་དེར་སྤྲུལ་པར་བྱེད་དོ། །ངེས་པར་གསུམ་པོ་ཁོ་ན་གཉིས་ཀྱིས་ཀུན་ཏུ་འདོད་ཆགས་པ་མི་འཐད་པར་འགྱུར་བ་མ་ཡིན་ནོ། །ཇི་ཙིམ་ཇི་ཙམ་དུ་ཞེས་བྱ་བ་ནི་གོང་ནས་གོང་དུ་
ཞེས་བྱ་བའི་དོན་ཏོ། །ཡུལ་རྣམས་ཤས་ཆེ་བ་ཞེས་བྱ་བ་ནི་ཆེས་ཆེར་བདོ་བ་ཞེས་བྱ་བའི་དོན་ཏོ། །དེ་དག་ཡུལ་ཤས་ཆེ་བ་དང་ལུས་ཉམས་པ་མེད་པའི་ཕྱིར་དེ་ཡོངས་སུ་འགྱུར་བས་ཡང་དང་ཡང་འདོད་པ་བརྟེན་པར་འགྱུར་རོ། །དེ་ལྟ་མ་ཡིན་ན་ལྷ་རྣམས་ཉིད་འདོད་པའི་བདེ་བ་ཤིན་
ཏུ་ཆུང་བར་འགྱུར་རོ། །ཡང་ཇི་ལྟར་རྫུས་ཏེ་སྐྱེ་བ་རྣམས་ལ་ནི་འདི་བདག་གི་པ་ཡིན་ནོ། །བུ་ཡིན་ནོ་སྙམ་པའི་འདུ་ཤེས་འབྱུང་ཞེ་ན། དེའི་ཕྱིར་ལྷ་འམ་ལྷ་མོ་གང་གི་ཞེས་བྱ་བ་རྒྱས་པར་འབྱུང་ངོ་། །གྲངས་བཞིན་ཏེ་ཞེས་བྱ་བ་ནི་རྒྱལ་ཆེན་བཞི་པ་དག་ཏུ་ནི་ལོ་ལྔ་ལོན་པ་ལྟ་བུའོ་ཞེས་བྱ་