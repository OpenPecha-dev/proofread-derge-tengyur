གནས་ནི་རྒྱུན་རྗེས་སུ་འཇུག་པའོ། །ཀུན་ནས་ཉོན་མོངས་པ་ནི་བདག་ཏུ་གྱུར་པའི་སེམས་ཁོ་ནའིའོ། །རྣམ་པར་བྱང་བའི་ཚོགས་ནི་རྣམ་པར་བྱང་བའི་འོ། །སྐྱེ་མཆེད་དྲུག་པོ་དེ་ནི་སེམས་ཅན་གྱི་རྫས་ཀྱི་གཞི་ཡིན་ནོ་ཞེས་བྱ་བ་ནི་དང་པོ་དང་གཙོ་བོའོ། །
སེམས་ཀྱི་རྫས་ནི་གཅིག་ཏུ་སེམས་ཅན་གྱི་གྲངས་སུ་བགྲང་བའི་ཕྱིར་རོ། །དེ་དག་གི་རྟེན་གཟུགས་ལ་སོགས་པ་དག་དང་། དེ་དག་གི་རྣམ་པར་ཤེས་པ་དག་ནི་སེམས་ཅན་གྱི་རྫས་ཡིན་གྱི་གཞི་ནི་མ་ཡིན་ཏེ་དེའི་དབང་གིས་བྱུང་བའི་ཕྱིར་རོ། །ཡང་ན་ལྷག་པར་ཆགས་པའི་
གནས་ཡིན་པའི་ཕྱིར་ཏེ། དེ་ལ་རབ་ཏུ་ཆགས་པར་འགྱུར་བའི་ཕྱིར་རོ་ཞེས་བྱས་ནས་ཁ་ན་མ་ཐོ་བ་མེད་པ་ཡང་ཡོད་དོ། །གཞན་དག་བདག་གི་རྒྱུད་མ་ཡིན་པ་དེ་ནི་དབང་པོ་མ་ཡིན་པས་དེའི་ཕྱིར་གཞིའོ་ཞེས་ཟེར་རོ། །རྣམ་པར་བྱང་བའི་ཚོགས་ནི་རྣམ་པར་བྱང་བའི་ཚོགས་ཏེ་རྣམ་
པར་བྱང་བའི་འཁོར་དུ་གྱུར་པའི་ཕྱིར་རོ། །གཞན་དག་དབང་པོའི་རྣམ་པར་གཞག་པ་རྣམ་པ་གཞན་དུ་འཆད་པ་ནི། ཡང་ན་འཇུག་པའི་རྟེན་དང་ནི། །ཞེས་བྱ་བ་རྒྱ་ཆེར་འབྱུང་བའོ། །འཁོར་བའི་འཇུག་པ་དང་ལྡོག་པ་དག་ནི་གཙོ་བོ་ཡིན་ལ། དེ་དག་གི་རྟེན་དང་སྐྱེ་བ་དང་
གནས་པ་དང་ཉེ་བར་སྤྱོད་པས་གང་དག་དབང་བྱེད་པ་དེ་དག་དབང་པོ་ཉིད་དུ་རྣམ་པར་གཞག་གོ། །འཇུག་པ་ནི་འབྱུང་བ་སྟེ་འཁོར་བ་ཞེས་བྱ་བའི་དོན་ཏོ། །སེམས་ཅན་གྱི་རྫས་སྐྱེ་མཆེད་དྲུག་ནི་འཁོར་བར་བྱེད་པས་ན་འཇུག་པའི་རྟེན་ཡིན་ཏེ། དེའི་བདག་ཉིད་ཡིན་པའི་ཕྱིར་རོ། །དེའི་
ཕྱིར་དབང་པོ་དྲུག་པོ་དག་ནི་འགྲོ་བ་དག་ཏུ་སྐྱེ་བ་རྒྱུན་ཆགས་པའི་མཚན་ཉིད་ཅན་འཇུག་པའི་རྟེན་ནི་རྒྱུར་གྱུར་པ་ཡིན་ལ་འཇུག་པ་ནི་འབྲས་བུར་གྱུར་པ་ཡིན་ནོ། །ཡང་ན་རང་གི་རྒྱུད་ཀྱི་དངོས་པོ་ཡིན་པའི་ཕྱིར་སྐྱེ་མཆེད་དྲུག་ནི་རྟེན་ཡིན་ལ། དེ་རྒྱུར་བྱས་པ་བཏགས་པ་འཇུག་པ་སྐྱེད་
པའི་ལས་ནི་དེ་ལ་ཕྱོགས་པས་འཇུག་པའི་རྟེན་ནོ་ཞེས་གཞན་དག་གོ། །དེ་ལས་སྐྱེས་པའི་ཕྱིར་ཞེས་བྱ་བ་ལ། དེའི་རྐྱེན་གྱི་སྐྱེ་བས་འདིར་སྐྱེ་བའི་རྒྱུ་ཕོ་དང་མོའི་དབང་པོ་དག་ལ་སྐྱེ་བ་ཞེས་བསྟན་ཏོ། །དེ་དག་ནི་ཁུ་བ་དང་ཁྲག་འཇུག་པའི་དུས་ན་ལུས་དང་ཡིད་ཀྱི་དབང་པོ་གཉིས་ཀྱིས་ནི་དངོས་