སྐྱོན་ནོ། །མ་རེག་པ་ཉིད་དུ་འཛིན་པར་བྱེད་དེ། དཔེར་ན་ལུས་ཀྱི་དབང་པོ་མ་རེག་པར་ཁོ་ནར་ལུས་ཀྱི་རྣམ་པར་ཤེས་པ་སྐྱེ་བ་བཞིན་ནོ། །གལ་ཏེ་རྡུལ་ཕྲ་རབ་རྣམས་ཕན་ཚུན་མི་རེག་ན། ད་ནི་ཇི་ལྟར་འདབ་ཆགས་པར་ཞེས་བྱ་བ་རྒྱ་ཆེར་འབྱུང་སྟེ། ཕན་ཚུན་ཕྲད་པ་མེད་པར་འདབ་ཆགས་པ་ཉིད་
མི་རིགས་སོ། །དེ་དག་གི་དབུས་ན་ཅུང་ཟད་མེད་པ་ཞེས་བྱ་བ་ནི། སྣང་བ་ལ་སོགས་པའི་གཟུགས་བཞིན་ནོ། །ཡང་ཞེས་བྱ་བ་ནི་གཞན་ཡང་ཞེས་བྱ་བའི་ཐ་ཚིག་གོ། །ཉེས་པ་མེད་དོ་ཞེས་བྱ་བ་ནི་བདག་ཉིད་ཐམས་ཅད་ཀྱིས་རེག་གམ་ཕྱོགས་གཅིག་གིས་རེག་ཅེས་ཉེས་པ་བརྗོད་པ་གང་
ཡིན་པའོ། །གཞན་དག་ན་རེ་ད་ནི་ཇི་ལྟར་འདབ་ཆགས་པར་ཕྲད་པ་ཞེས་བྱ་བ་ལ་སོགས་པ་སྨྲས་པ་གང་ཡིན་པ་དེ་ཉིད་ཉེས་པ་མེད་དོ་ཞེས་ཟེར་རོ། །དེ་ལྟར་བྱས་ན་ཞེས་བྱ་བ་ལ། གལ་ཏེ་འདུས་པ་རྣམས་ཕན་ཚུན་རེག་པ་ནའོ། །ཅི་རེག་པའི་རྒྱུ་ཅན་གྱི་ཞེས་བྱ་བ་ལ། རེག་པ་རྒྱུར་ཡོད་ལ་
དེ་ནི་རེག་པའི་རྒྱུ་ཅན་ནོ། །རེག་པ་ཞིག་སྐྱེ་བའམ་ཞེས་བྱ་བ་ནི། གང་ཞིག་གཞན་གྱི་རེག་པའོ། །མ་རེག་པའི་རྒྱུ་ཅན་ཞེས་བྱ་བ་ནི་མ་རེག་པ་རྒྱུར་གང་ལ་ཡོད་པའོ་ཞེས་ཚིག་རྣམ་པར་སྦྱར་ཏེ་རྡུལ་ཕྲ་རབ་རྣམས་ནི་ཕན་ཚུན་མ་རེག་པས་མ་རེག་པའོ། །རྒྱུའི་ཕྱིར་ཞེས་བྱ་བ་ལ། རེག་པའམ་
མ་རེག་པ་ཡང་རུང་སྟེ། གང་ཞིག་གང་གི་རྒྱུ་ཡིན་པ་དེ་ནི་དེའི་རྒྱུ་སྟེ། རྒྱུའི་ཕྱིར་ཞེས་གསུངས་སོ། །རེས་འགའ་ནི་མ་རེག་པའི་རྒྱུ་ཅན་གྱིས་ཞེས་བྱ་བ་རྒྱས་པར་འབྱུང་བ་ལ། གང་གི་ཚེ་བསགས་པའི་རྡུལ་ཕྲ་རབ་རྣམས་ཞིག་པར་གནས་པ་དེའི་ཚེ་མ་རེག་པའི་རྒྱུ་ཅན་གྱིས་མ་རེག་པའོ། །
གང་གི་ཚེ་རྡུལ་ཕྲ་རབ་རྣམས་བསགས་པར་འགྱུར་བ་དེའི་ཚེ་མ་རེག་པའི་རྒྱུ་ཅན་གྱིས་རེག་པའོ། །གང་གི་ཚེ་བསགས་པ་དང་ལྡན་པ་བསགས་པ་སྟེ། འདུས་པ་རྣམས་འདུས་པ་དེའི་ཚེ་རེག་པའི་རྒྱུ་ཅན་གྱིས་རེག་པ་སྟེ་ཉི་ཟེར་གྱི་རྡུལ་ནི་རྒྱུན་གྱི་སྐད་ཅིག་གཉིས་པ་མ་ཕྲད་པའི་རྒྱུ་ཅན་མ་ཕྲད་
པ་སྟེ། དེ་ནི་ཕན་ཚུན་མི་རེག་པས་མ་རེག་པ་ཞེས་བྱའོ། །སློབ་དཔོན་འདུས་བཟང་ན་རེ། རགས་པ་ཚོགས་པའི་དབང་དུ་བྱས་ཏེ་ཕྲ་མོ་ལ་རེག་པར་བརྗོད་དོ། །དེའི་རྒྱུ་ཅན་ནི་རགས་པ་ལ་མ་རེག་པའི་རྒྱུ་ཅན་གྱིས་རེག་པར་བརྗོད་དེ་ཉེས་པར་མི་འགྱུར་རོ། །གང་གི་ཚེ་འདིར་གཟུགས་དེའི་རྐྱེན་