པར་འདུ་བྱ་བར་ཞུགས་པའི་ཕྱིར་རྟོག་པ་དང་བཅས་པ་ཡིན་པས་ཡིད་ཀྱི་རྣམ་པར་ཤེས་པ་ཁོ་ན་ཡིན་ནོ། །དེ་ལ་འདོད་པའི་ཁམས་ན་ནི་གསུམ་ཆར་ཡང་ཡོད་དོ། །གཟུགས་ཀྱི་ཁམས་ན་ནི་བཟོའི་གནས་མ་གཏོགས་པ་དག་གོ། །གཟུགས་མེད་པའི་ཁམས་ན་ནི་སྤྱོད་ལམ་
ལ་སོགས་པ་མེད་པའི་ཕྱིར་གསུམ་ག་ཡང་མེད་དོ། །དེ་ལ་འདོད་པ་ན་སྤྱོད་པའི་སྤྱོད་ལམ་པ་དང་བཟོའི་གནས་ལ་ནི་ཡིད་དང་། ཡིད་བདེ་བ་དང་། བཏང་སྙོམས་ཀྱི་དབང་པོ་དག་གོ། །བདེ་བ་དང་སྡུག་བསྔལ་གཉིས་ཀ་ནི་མེད་དོ། དེ་དག་ནི་འདོད་པའི་ཁམས་ན་རྣམ་པར་ཤེས་པའི་ཚོགས་ལྔ་པ་ཡིན་
པའི་ཕྱིར་དང་། ཡིད་མི་བདེ་བ་ཡང་མ་ཡིན་ཏེ། དགེ་བ་དང་མི་དགེ་བ་ཡིན་པའི་ཕྱིར་རོ། །གཟུགས་ན་སྤྱོད་པའི་སྤྱོད་ལམ་པ་ལ་ནི་ཡིད་དང་བདེ་བ་དང་བཏང་སྙོམས་ཀྱི་དབང་རྣམས་སོ། །དེ་ལ་ནི་བསམ་གཏན་གསུམ་པའི་ཡིད་ཀྱི་ས་པའི་བདེ་བ་ཡོད་པ་ཡིན་ནོ། །སྡུག་བསྔལ་ནི་གཟུགས་ཀྱི་
ཁམས་ན་ནམ་ཡང་ཡོད་པ་མ་ཡིན་ནོ། །སྤྲུལ་པ་ནི་ས་ལྔ་ཆར་ལ་ཡང་ཡིད་དང་བཏང་སྙོམས་ཀྱི་དབང་པོ་གཉིས་སོ། །བདེ་བ་དང་ཡིད་བདེ་བའི་དབང་པོ་གཉིས་ནི་མེད་དོ། །སྦྱོར་བའི་ཁྱད་པར་གྱིས་བསྒྲུབ་པར་བྱ་བ་ཡིན་པའི་ཕྱིར་རོ། །བཙུན་པ་གོ་ཆ་མཐའ་ཡས་ན་རེ། སྤྱོད་ལམ་པ་དང་བཟོའི་
གནས་དང་སྤྲུལ་པའི་སེམས་རྣམས་རྟག་ཏུ་བཏང་སྙོམས་ཀྱི་དབང་པོ་ཁོ་ན་དང་མཚུངས་པར་ལྡན་པ་དེའི་ཕྱིར་ཅི་རིགས་པ་སེམས་དང་སེམས་ལས་བྱུང་བ་རྣམས་དང་ལྷན་ཅིག་དབང་བྱེད་དོ། །འདི་རྣམས་ཁོ་ན་དེར་སེམས་རྣམས་དང་ཡིད་ཀྱི་དབང་པོར་རིག་པར་བྱ་སྟེ་དེ་ལྟ་བུ་ནི་ཅི་རིགས་པའི་དོན་ཏོ་ཞེས་ཟེར་
རོ། །ལྷག་མ་རྣམས་ཞེས་བྱ་བ་ནི་གང་དག་རྣམ་པར་སྨིན་པའི་རྒྱུ་ལས་བཟློག་པ་དེ་དག་ནི་ཡིད་ལ་སོགས་པ་སྟེ་རྣམ་པར་སྨིན་པའོ། །ལྷག་མ་རྣམས་ནི་རྣམ་པར་སྨིན་པ་མ་ཡིན་ཞེས་བྱ་བ་ལ་དད་པ་ལ་སོགས་པ་བརྒྱད་དང་ཡིད་མི་བདེ་བའོ། །ཡང་ཇི་ལྟར་དེ་རྣམས་རྣམ་པར་སྨིན་པ་མ་ཡིན་པར་གྲུབ་ཅེ་ན། གཅིག་ཏུ་རྣམ་
པར་སྨིན་པ་ཉིད་དང་རྣམ་པར་སྨིན་པ་མ་ཡིན་པ་བསྟན་པ་ལས་སོ། །དེ་ལྟར་ན་སྲོག་གི་དབང་པོ་རྣམ་པར་སྨིན་པ་ཁོ་ནའོ། །དགུ་ནི་རྣམ་པར་སྨིན་པ་མ་ཡིན་པ་ཁོ་ནའོ། །བཅུ་གཉིས་ནི་རྣམ་པ་གཉིས་སོ། །མདོ་འདི་ཇི་ལྟར་དྲང་ཞེ་ན་ཞེས་བྱ་བ་ལ། གལ་ཏེ་ཡིད་བདེ་བ་དང་བཏང་སྙོམས་མྱོང་བར་འགྱུར་