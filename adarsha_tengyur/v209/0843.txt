རྣམས་ཇི་ལྟ་བ་བཞིན་དུ་རྫས་རྣམས་ལ་རིགས་མི་མཐུན་པ་བརྩམ་པའི་ནུས་པ་ཡོད་པ་མ་ཡིན་ནོ། །རྫས་རྣམས་ལ་རིགས་མི་མཐུན་པའི་ཡོན་ཏན་གྱི་ལས་རྩོམ་པའི་ནུས་པ་ཡོད་པ་མ་ཡིན་ནམ་ཞེ་ན། ཡོད་པ་བདེན་མོད་ཀྱི་རྫས་རྣམས་ལ་ནུས་པ་ངེས་པ་ནི་
ཡོན་ཏན་གྱི་ལས་རྣམས་ཉིད་ལ་མ་མཐོང་བའི་ཕྱིར་རོ། །འདི་ལྟར་རིགས་མཐུན་པ་དག་ཁོ་ན་ལས་ཞེས་བྱ་བ་ལ་སོགས་པ་འབྱུང་ངོ་། །སྐུད་པ་གཅིག་དང་ལྡན་ན་རས་ཡུག་མི་དམིགས་པའི་ཕྱིར་ཏེ་ཞེས་བྱ་བ་ལ། གལ་ཏེ་སྐུད་པ་དག་ལས་གཞན་པའི་རས་ཡུག་ཏུ་གྱུར་པ་གང་ཞིག་
སྐུད་པ་སོ་སོ་ལ་འདུའོ་ཞེ་ན། མིག་དང་ཕྲད་པ་དག་ལས་སྐུད་པ་བཞིན་དུ་རས་ཡུག་ཀྱང་འཛིན་པར་ཐལ་བར་འགྱུར་རོ། །ཕྲད་པའི་ཁྱད་པར་ལས་ཀྱང་སྐུད་པ་བཞིན་དུ་རས་ཡུག་དམིགས་པ་མ་ཡིན་ནོ། །དེའི་ཕྱིར་སྐུད་པ་ལ་སོགས་པ་རྣམ་པ་དེ་དང་དེང་གནས་པ་དག་ཁོ་ན་ལ་རས་
ཡུག་ལ་སོགས་པའི་མིང་དེ་དང་དེ་འཐོབ་སྟེ། དཔེར་ན་གྲོག་མ་ལ་སོགས་པ་རྣམས་ཀྱི་བཀོད་པའི་ཁྱད་པར་ལ་ཕྲེང་བ་ལ་སོགས་པར་མིང་འདོགས་ཀྱི་དེ་དག་ལས་ཐ་དད་པའི་དངོས་པོ་ལ་ནི་མ་ཡིན་པ་བཞིན་ནོ། །ཡང་མེད་པས་མི་དམིགས་པ་འབའ་ཞིག་ཏུ་མ་ཟད་ཀྱི།
འོ་ན་ཅི་ཞེ་ན་མཐོང་བའི་གེགས་བྱས་པས་ཀྱང་ཡིན་ནོ་སྙམ་ན། དེའི་ཕྱིར་དེའི་ཚེ་རས་ཡུག་ཡོད་ན་ནི་ཞེས་བྱ་བ་རྒྱས་པར་སྨོས་ཏེ། དམིགས་པའི་གེགས་མེད་བཞིན་དུ་མི་འཛིན་པའི་ཞེས་ཁྱད་པར་ཉེ་བར་བཟུང་ངོ་། །གང་ཞིག་སྐུད་པ་ཐམས་ཅད་ལ་རས་ཡུག་ཟད་པར་ཡོད་པ་
ཡིན་གྱི་རེ་རེ་ལ་ནི་མ་ཡིན་ནོ། །དེའི་ཕྱིར་སྐུད་པ་གཅིག་བཟུང་བས་རས་ཡུག་འཛིན་པ་མ་ཡིན་ཏེ་སྐུད་པ་བཞིན་དེ་དང་ཕྲད་པ་མེད་པའི་ཕྱིར་རོ་སྙམ་ན། དེའི་ཕྱིར་ཟད་པར་ཡོད་པ་མ་ཡིན་ན་ནི་ཞེས་བྱ་བ་རྒྱས་པར་འབྱུང་སྟེ། གལ་ཏེ་སྐུད་པ་རེ་རེ་དག་ལ་རས་ཡུག་ཟད་པར་ཡོད་
པ་མ་ཡིན་ན། དེ་ལྟར་རེ་རེ་ལ་རས་ཡུག་གི་ཆ་ཡོད་དོ་ཞེས་བྱ་བར་འགྱུར་ཏེ། དེའི་ཕྱིར་སྐུད་པ་ཐམས་ཅད་ལ་རས་ཡུག་ཡོད་པ་མ་ཡིན་ཏེ། རས་ཡུག་གི་ཆ་རྣམས་རས་ཡུག་མ་ཡིན་པའི་ཕྱིར་རོ། །འདུས་པ་ཙམ་རས་ཡུག་ཡིན་པར་ཡང་འགྱུར་གྱི། ཡན་ལག་ཅན་གྱི་རྫས་