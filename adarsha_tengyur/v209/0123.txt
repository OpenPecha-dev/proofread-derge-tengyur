མཇུག་ཐོགས་སུ་ཁམས་དང་སྐྱེ་མཆེད་རྣམ་པར་གཞག་པར་རིགས་པ་ལ་དེ་ལས་བརྒལ་ཏེ་ཚོར་བ་ལ་སོགས་པའི་མཚན་ཉིད་མ་བརྗོད་པ་ཉིད་དུ་གཟུགས་ཀྱི་ཕུང་པོའི་སྐྱེ་མཆེད་དང་ཁམས་རྣམ་པར་གཞག་པ་བདེ་བླག་ཏུ་བསྟན་པར་བྱ་བའི་ཕྱིར། དབང་དོན་དེ་དག་ཁོ་
ན་ལ་སྐྱེ་མཆེད་དང་ཁམས་བཅུར་འདོད་ཅེས་རྒྱ་ཆེར་གསུངས་སོ། །དེའི་སྐྱེ་མཆེད་དང་ཁམས་རྣམ་པར་གཞག་པ་ཞེས་བྱ་བ་ནི་རྣམ་པར་རིག་བྱེད་མ་ཡིན་པའི་རྣམ་པར་གཞག་པ་མེད་པས་འདི་ལྷག་མ་དང་བཅས་པ་སྟེ་རྣམ་པར་རིག་བྱེད་མ་ཡིན་པའི་གཟུགས་ཞེས་བྱ་བ་ཅུང་ཟད་ཀྱང་ཡོད་པ་མ་
ཡིན་ནོ་ཞེས་བསྟན་པའི་དོན་དུའོ། །ཚོར་བ་ལ་སོགས་པ་བརྗོད་པར་བྱ་སྟེ་ཞེས་བྱ་བ་ནི། འདུས་བྱས་ཆོས་རྣམས་དེ་དག་ཀྱང་། །གཟུགས་ལ་སོགས་པ་ཕུང་པོ་ལྔ། །ཞེས་བརྗོད་པ་དེ་ལ་གཟུགས་ཀྱི་ཕུང་པོ་བཤད་ཟིན་ནས་ད་ནི་ཚོར་བ་ལ་སོགས་པ་བརྗོད་པར་བྱ་ཞེས་པའོ། །ཚོར་མྱོང་བ་
ཞེས་བྱ་བ་ལ་ཉམས་སུ་མྱོང་བས་ན་མྱོང་བའོ། །དངོས་པོའི་རང་གི་ངོ་བོ་སིམ་པ་དང་ཉེ་བར་གདུང་བ་དང་རྣམ་པ་དེ་གཉིས་ཀ་ལས་རྣམ་པར་གྲོལ་བའི་རང་བཞིན་མངོན་སུམ་དུ་བྱེད་པའོ། །དངོས་པོའི་རང་བཞིན་སིམ་པ་དང་ཡོངས་སུ་གདུང་བ་དང་རྣམ་པ་གཉིས་ཀ་ལས་གྲོལ་བའི་ཉམས་སུ་མྱོང་
བར་བྱེད་པས་ཀྱང་ཉམས་སུ་མྱོང་བ་སྟེ། དེ་ཡང་རང་བཞིན་གྱི་དབྱེ་བ་ལས་རྣམ་པ་གསུམ་མོ། །དེ་ལ་ལུས་དང་སེམས་འཕེལ་བར་འཇུག་པ་ནི་བདེ་བའོ། །འགྲིབ་པར་འཇུག་པ་ནི་སྡུག་བསྔལ་ལོ། །གང་ཞིག་གཉིས་ཀ་ཡང་མི་འཇུག་ལ་ཡོད་པའི་མྱོང་བ་དེ་ནི་བདེ་བ་ཡང་མ་ཡིན་སྡུག་བསྔལ་
ཡང་མ་ཡིན་པ་སྟེ་གནག་པ་ཡང་མ་ཡིན་དཀར་བ་ཡང་མ་ཡིན་པའི་ལས་བཞིན་ནོ། །རྒྱུ་མཚན་གྱི་དབྱེ་བ་ལས་ནི་རྣམ་པ་དྲུག་སྟེ་མིག་དང་གཟུགས་དང་རྣམ་པར་ཤེས་པ་གསུམ་ཚོགས་པ་ནི་མིག་གི་འདུས་ཏེ་རེག་པ་ཡིན་ལ། དེ་བཞིན་དུ་རྣ་བ་དང་སྣ་དང་ལྕེ་དང་ལུས་དང་ཡིད་ཀྱི་འདུས་ཏེ་རེག་པ་ལས་
བྱུང་བ་ཡང་རིག་པར་བྱའོ། །ཚོར་བ་ཉམས་སུ་མྱོང་བ་ནི་རེག་པའི་ཡིན་ནོ་ཞེས་སློབ་དཔོན་འདུས་བཟང་ཟེར་རོ། །གང་འདོད་པ་དང་མི་འདོད་པ་གཉི་ག་ལས་བཟློག་པའི་རེག་པ་ཉམས་སུ་མྱོང་བ་ལས་དེ་ཚོར་བ་སྟེ། དེ་ལྟར་བདེ་བ་མྱོང་བར་འགྱུར་བའི་ཚོར་བ་དང་ཞེས་བྱ་བ་དེ་ལྟ་བུ་ལ་སོགས་པ་གསུངས་