གཅིག་ཏུ་མི་དགེ་བའི་ལས་ཀྱི་རྣམ་པར་སྨིན་པ་ཡིན་པའི་ཕྱིར་དམྱལ་བ་གཞན་དག་ན་ཡང་ཚོར་བ་བདེ་བ་མེད་པའི་ཕྱིར་མནར་མེད་པ་ཉིད་དུ་ཐལ་བར་འགྱུར་རོ་ཞེ་ན། །དེའི་ཕྱིར་གཞན་དག་ན་ཡང་ཞེས་བྱ་བ་རྒྱས་པར་སྨོས་སོ། །གཞན་དག་
ན་རེ་སྣང་བའི་བུ་ག་མེད་པ་ཞེའོ། །སྙིང་སྟོབས་ཆུང་ངུས་གནས་ཀྱང་ལུས་ཆེ་བའི་ཕྱིར་ཕྱི་རོལ་གྱི་བདག་ཉིད་རང་དང་གཞན་གྱི་ལུས་ལས་བྱུང་བའི་མེའི་ཚོགས་ཀྱིས་ཕན་ཚུན་དུ་ཉེ་བར་འཇོམས་པའི་ཕྱིར་རབ་ཏུ་ཚ་བའོ། །ལུས་ཀྱི་རྗེས་སུ་སོང་བའི་མེ་དག་གིས་མཆོག་ཏུ་གདུང་
བའི་ཕྱིར་ཚ་བའོ། །ཤིན་ཏུ་གཟིར་བའི་ཆོ་ངེ་འདོན་པའི་ཕྱིར་ངུ་འབོད་ཆེན་པོའོ། །གཟིར་བའི་སྒྲ་མང་དུ་འདོན་པའི་ཕྱིར་ངུ་འབོད་དོ། །མཉམ་པར་བསྡུས་ཏེ་ཕན་ཚུན་འཇོམས་པའི་ཕྱིར་བསྡུས་འཇོམས་སོ། །ཐིག་ནག་པོ་བཏབ་ནས་གཤེག་པའི་ཕྱིར་ཐིག་ནག་གོ། །ཤི་
ཞིང་ཤི་བ་རྣམས་ཀུན་ཏུ་འཚོ་བའི་ཕྱིར་ཡང་སོས་སོ། །ལྷག་བཅུ་དྲུག་ཅེས་བྱ་བ་ལ་རྒྱུ་རྣམ་པ་སྣ་ཚོགས་ཀྱིས་རླག་པར་བྱེད་པའི་ཕྱིར་ལྷག་པའོ། །གཞན་དག་ན་རེ། དམྱལ་བའི་སྡུག་བསྔལ་ལས་གོང་མར་གྱུར་པ་དག་གིས་འཇོམས་པའི་ཕྱིར་ལྷག་པའོ་ཞེས་ཟེར་རོ། །རྩིག་པ་བཞི་
ཞེས་བྱ་བ་ནི་ར་བ་བཞི་ཞེས་བྱ་བའི་ཐ་ཚིག་གོ། །རྣམ་ཕྱེ་ཞེས་བྱ་བ་ནི་རྣམ་པར་ཕྱེ་ནས་འདུག་པའོ། །ཇི་ལྟར་ཞེ་ན་འདི་ལྟར་རིས་སུ་ཆད་པ་ཡིན་ཞེས་བྱ་བ་སྨོས་སོ། །ལྕགས་ཀྱི་ར་བས་ཀུན་ནས་བསྐོར། །ཞེས་བྱ་བ་ནི་ལྕགས་ཀྱི་ར་བས་ཡོངས་སུ་བསྐོར་ཞེས་བྱ་བའི་ཐ་ཚིག་གོ། །
ལྕགས་དག་གིས་ནི་གང་བ་ཡིན། ཞེས་བྱ་བ་ནི་ལྕགས་ཀྱིས་སྒོ་བཅད་པའོ་ཞེས་བྱ་བའི་དོན་ཏོ། །ཁྱབ་པར་གནས་ཞེས་བྱ་བ་ནི་ཁེབས་པའོ། །སྔ་མ་བཞིན་ཞེས་བྱ་བ་ནི་རྐང་པ་བཏེག་ན་ནི་པགས་པ་དང་། ཤ་དང་ཁྲག་སླར་སྐྱེ་བའོ། །ཐག་མདུང་ཐོགས་པ་ཞེས་བྱ་བ་ལ་
སོགས་པ་འབྱུང་སྟེ་དགྲ་སྟ་ཐོགས་པའོ། །གཞན་དག་ཅེས་བྱ་བ་ནི་གནས་བརྟན་ཡིད་འོང་སྟེ། དེ་ནི་རྩ་བའི་དམྱལ་བའི་སྡུག་བསྔལ་བས་འདི་ཆེས་ཞན་པའི་ཕྱིར་ལྷག་པ་ཞེས་བྱ་བའི་སྒྲ་བླ་ལྷག་པའི་དོན་ལ་མི་འདོད་དེ། འོ་ན་ཅི་ཞེ་ན། བར་མཚམས་མེད་པའི་དོན་དང་འཇོམས་