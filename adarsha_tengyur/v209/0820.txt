པའི་དོན་ལ་ཡང་འདོད་དོ། །དྲི་བ་ལས་དྲི་བ་གཞན་འབྱུང་སྟེ་ཞེས་བྱ་བ་ནི། དམྱལ་བ་ཕྱོགས་ནི་གོང་རོལ་ན་ཡོད་ཚད་ནི་ཇི་ཙམ་ཞེས་བྱ་བའི་དྲི་བ་འདི་ལས་ལྟ་ཅི་དམྱལ་བའི་སྲུང་མ་དེ་དག་ཅེས་བྱ་བ་དྲི་བ་གཞན་རྒྱས་པས་སྨོས་པ་འདི་འབྱུང་ངོ་། །ད་ནི་ཇི་ལྟར་ན་དེ་དག་གཡོ་
ཞེས་བྱ་བ་ནི་ཤིང་ལ་སོགས་པ་སེམས་མེད་པ་རྣམས་མི་གཡོ་བའི་ཕྱིར་ལ་དེ་ལས་བཟློག་སྟེ། སེམས་དང་བཅས་པ་ལ་གཡོ་བ་མཐོང་བའི་ཕྱིར་འདྲི་བ་སྟེ། དེ་སྐད་དུ། རང་ལུས་བློ་སྔོན་འགྲོ་བ་ཡི། བྱ་བ་མཐོང་ནས་གཞན་ལ་དེར། །འཛིན་ཕྱིར་བློ་ཡོད་གང་ན་དེ། །མེད་
དེར་བློ་ནི་མེད་པར་རྟོགས། །ཞེས་བཤད་དོ། །ཆགས་པའི་རླུང་བཞིན་ནོ་ཞེས་བྱ་བ་ནི་དཔེར་ན་ཆགས་པའི་རླུང་དག་ནི་སེམས་ཅན་རྣམས་ཀྱི་ལས་ཀྱི་དབང་གིས་སྣོད་ཀྱི་འཇིག་རྟེན་འགྲུབ་པ་དང་རྗེས་སུ་མཐུན་པར་གཡོ་བ་བཞིན་ནོ། །དེ་དག་སེམས་ཅན་དུ་བགྲང་བ་ནི་མ་ཡིན་
ཏེ། དམྱལ་བའི་སྣོད་ཀྱི་རྒྱུ་ཅན་གྱི་སྡུག་བསྔལ་ཉམས་སུ་མི་མྱང་བའི་ཕྱིར་རོ། །འོ་ན་བཙུན་པ་ཆོས་ལྡན་རབ་འབྱོར་གྱིས་ཞེས་བྱ་བ་རྒྱས་པར་འབྱུང་སྟེ། དེའི་རྒྱུ་ལས་དང་ཉོན་མོངས་པ་བསྟན་པའི་ཕྱིར་སེམས་ཅན་དག་ཡིན་ནོ་ཞེས་བྱ་བར་ཤེས་སོ། །གཤིན་རྗེས་བསྒོ་བ་གང་
གིས་ཞེས་བྱ་བ་རྒྱས་པར་འབྱུང་ངོ་། །གཤིན་རྗེའི་སྲིན་པོ་གང་དག་ལྷའི་ཕོ་ཉ་ལྟ་བུ་མདོ་ལས་བསྟན་པ་རྣམས་ནི་གཞན་ཉིད་ཡིན་གྱི། དམྱལ་བའི་སྲུང་མ་ནི་མ་ཡིན་པས་འགལ་བ་མེད་དོ། །སྡུག་ཅིང་སྡུག་བསྔལ་བ་རྣམས་ལ་བསོད་ནམས་མ་ཡིན་པ་མང་བས་མི་སྲིད་པར་
འདྲི་བ་ནི་ད་ནི་ལས་དེ་དག་གང་དུ་རྣམ་པར་སྨིན་ཞེས་བྱ་བའོ། །དེ་དག་ཁོ་ནར་དེ་བས་ཀྱང་ཁ་ན་མ་ཐོ་བ་ཆེ་བའི་ལས་ཀྱི་རྣམ་པར་སྨིན་པའི་གོ་སྐབས་ཡོད་པར་མཐོང་ནས་གང་དག་ཏུ་ཞེས་བྱ་བ་སྨོས་ཏེ་དམྱལ་བ་དེ་དག་ཏུའོ། །མཚམས་མེད་པ་བྱེད་པ་རྣམས་ཞེས་བྱ་བ་རྒྱ་ཆེར་འབྱུང་སྟེ།
མཚམས་མེད་པ་རྣམས་ལས་གཞན་པའི་ཁ་ན་མ་ཐོ་བ་ཆེན་པོ་དང་བཅས་པའི་ལས་ནི་མེད་དོ། །མེའི་ནང་ན་གནས་པ་ཇི་ལྟར་མི་འཚིག་ཅེ་ན་ཞེས་བྱ་བ་ནི་གལ་ཏེ་དེ་དག་སེམས་ཅན་ཡིན་ན་དམྱལ་བ་པ་ལྟར་མི་འཚིག་སྙམ་དུ་བསམས་པའོ། །ལས་དག་གིས་མཚམས་གཅད་པའི་ཕྱིར་རོ་ཞེས་བྱ་བ་ནི་འདི་དག་བསྲེག་