རྣམ་རྟོག་མེད་པའི་རྣལ་འབྱོར་སྐྱེ། ཡར་གྱིས་བསྲེགས་ཤིང་མར་གྱིས་གསོ། །རྣལ་འབྱོར་མིག་གི་འོད་ཟེར་གྱིས། །རྟག་ཏུ་འདི་ལ་བལྟ་བར་བྱ། །ནམ་ཞིག་འདི་ལ་བརྟེན་གྱུར་ན། །མཚན་མ་ལྔའམ་ཡང་ན་གཡོ། །འབར་ཞིང་གཡོ་ན་ཡིག་གོ་བཅད། །བཅད་པས་བཞི་
པོ་ཡང་ཡང་ཞུ། །རྩ་བའི་རྡོ་རྗེ་ལམ་ནས་ནི། །ཏིལ་གྱི་འབྲུ་བཞིན་རྒྱས་པར་འབྱུང་། །རྣལ་འབྱོར་མཐར་ཕྱིན་འབྲས་བུ་སྟེ། །བདེ་བ་ཆེན་པོའི་སྐུ་ཞེས་བྱ། །གཞན་གྱི་དོན་སོགས་ཡོན་ཏན་རྣམས། །འབད་པ་མེད་པར་ལྷུན་གྱིས་གྲུབ། །བླ་ན་མེད་པའི་དགོངས་རྒྱུད་འདི། །དཔལ་གྱི་ཞབས་ཀྱིས་
བདག་ལ་བསྟན། །རྐྱེན་དང་རྣལ་འབྱོར་གཉིས་སུ་འགྱུར། །བདེ་བ་ཆེན་པོ་ཞེས་སུ་བསྟན། །སྦྱོར་བའི་རྒྱུད་ནི་ཐམས་ཅད་ལས། །རྒྱལ་བ་རྣམས་ཀྱིས་སྦས་པ་བཤད། །ཤིན་ཏུ་སྦྱངས་ལ་རབ་གནས་པའི། །སྣོད་ལྡན་བདག་ཉིད་ཆེན་པོས་གཟུང་། །ལུས་སེམས་བདེ་བར་སྤྱད་ནས་ནི། །
ཉིང་མཚམས་སྦྱོར་བ་བསྟེན་པར་བྱ། །བདག་གིས་བརྩམས་ཀྱི་བདུད་རྩི་འོད། །འདི་ལྟར་ཁམས་གསུམ་ཀུན་ཀྱང་དེ། །ཤིང་དང་འདྲ་བར་མཚུངས་པའོ། །ཡང་དག་བདེ་བས་འཚོ་བར་ཤོག །རྣལ་འབྱོར་གྱི་དབང་ཕྱུག་ཆེན་པོ་དཔལ་ཡེ་ཤེས་རིན་པོ་ཆེའི་ཞལ་སྔ་ནས་མཛད་པ་རྫོགས་
སོ།།      །།༄༅༅། །རྒྱ་གར་སྐད་དུ། བོ་དྷི་ཙིཏྟ་བིནྡུ་ཨུ་པ་དེ་ཤ་ནཱ་མ། བོད་སྐད་དུ། བྱང་སེམས་ཐིགས་པའི་མན་ངག་ཅེས་བྱ་བ། དཔལ་དགྱེས་པའི་རྡོ་རྗེ་ལ་ཕྱག་འཚལ་ལོ། །ས་བོན་ཟླ་བ་རྒྱས་འདྲ་བ། །འཁོར་ལོ་ཆེན་པོའི་གནས་སུ་འཁྱིལ། སངས་རྒྱས་ཀུན་གྱི་སྙིང་པོ་སྟེ། །
འགྲོ་བ་ཀུན་ལ་རང་བཞིན་གནས། །ཡང་དག་པར་ཏེ་དང་པོར་བཤད། །རྟོག་ཡུལ་ཆུ་རླུང་གིས་འཁྱགས་ཏེ། །དེ་ན་སྡུག་བསྔལ་སྣ་ཚོགས་བསྐྱེད། །དེ་འགགས་ནས་ནི་འཇུག་པར་འདོད། །ཆ་ནི་སྣ་རྩེར་བསྒོམ་པར་བྱ། །པདྨའི་ལྟེ་བར་ཤེས་རབ་ཐབས། །ཁ་སྦྱོར་བར་ནི་དེར་གས་པ། །
ཤེལ་ལྟར་དྲི་མེད་ཡུངས་ཀར་རོ། །རྔ་འབྲུམ་བརྒྱར་གཤགས་སྐར་ཁུང་ནི། །ཐབས་ཀྱི་ཆ་ཡི་དཀྱིལ་འཁོར་དུའོ། །བ་ཐག་ཡི་གེར་ལྡན་པ་ཡིས། །རྡོ་རྗེ་ལས་སུ་དཀྲི་བར་བྱ། །རྣལ་འབྱོར་མིག་གི་འོད་ཟེར་གྱིས། །ཡུངས་ཀར་དག་ལ་བལྟ་བར་བྱ། །ནམ་ཞིག་དེ་ལ་བརྟེན་འགྱུར་ན། །མཚན་