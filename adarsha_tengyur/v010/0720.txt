མ་ལྔ་དག་འབྱུང་བར་འགྱུར། །རྒྱལ་བ་སྐྱེད་པར་བྱེད་པ་ཡི། །ཚོགས་ཀྱི་རང་བཞིན་དྲི་མ་མེད། །འདི་ལྟར་ཁམས་གསུམ་ཀུན་ཀྱང་སྟེ། །རྒྱུ་ཡི་ཡེ་ཤེས་དམིགས་མེད་པ། །གཉིས་སུ་མེད་པའི་རྣམ་པ་སྟེ། །རྣལ་འབྱོར་ཆེན་པོའི་ཡེ་ཤེས་སོ། །སྣ་ཡི་ལམ་ནས་འཕྲོ་བ་ཡི། །རང་གི་གནས་ནས་རླུང་
བསྐྱོད་པའོ། །གཡོན་པ་དང་ནི་འབར་བ་ཡིས། །སྐར་ཁུང་དག་གི་ལམ་ནས་ནི། །འཁོར་ལོ་ཆེར་ནི་འགྲོ་བར་འདོད། །ཡང་དག་པ་སྟེ་འཇུ་བར་འགྱུར། །རྩ་ཡི་རྡོ་རྗེའི་ལམ་ནས་ནི། །ཏིལ་གྱི་འབྲུ་བཞི་རྒྱས་པར་འགྱུར། །རྣལ་འབྱོར་མཐར་ཕྱིན་འབྲས་བུ་སྟེ། །བདེ་བ་ཆེན་པོའི་སྐུ་ཞེས་བྱ། །
གཞན་གྱི་དོན་སོགས་ཡོན་ཏན་རྣམས། །འབད་པ་མེད་པར་ལྷུན་གྱིས་གྲུབ། །ཡེ་ཤེས་དྲུག་པ་གསང་ཆེན་པོ། །རྒྱུ་ཞེས་བྱ་བ་ཡིན་པར་བཤད། །སངས་རྒྱས་ཞབས་ཀྱིས་བདག་ལ་བསྟན། །རྐྱེན་དང་རྣལ་འབྱོར་གཉིས་སུ་འགྱུར། །འབྲས་བུ་བཞི་ནི་གསང་ཆེན་པོ། །བདེ་བ་ཆེན་པོ་ཞེས་བྱ་
སྟེ། །སྦྱོར་བའི་རྒྱུད་ནི་ཐམས་ཅད་ལས། །རྒྱལ་བ་རྣམས་ཀྱིས་སྦས་པ་ཡང་། །ཤིན་ཏུ་སྦྱངས་ལ་རབ་གནས་པའི། །སྣོད་ལྡན་བདག་ཉིད་ཆེན་པོས་གཟུང་། །ལུས་སེམས་བདེ་བར་སྤྱད་ནས་ནི། །ཉིང་མཚམས་སྦྱོར་བ་བསྟེན་པར་བྱ། །སངས་རྒྱས་ཞབས་ཀྱིས་བསྟན་པའོ། །ཐབས་དང་ཤེས་
རབ་གཉིས་མེད་པའི། །བྱང་ཆུབ་སེམས་ཀྱི་ཡེ་ཤེས་འདི། །སངས་རྒྱས་འདོད་པ་བསྒོམ་པར་ཤོག། །།ཐབས་དང་ཤེས་རབ་གཉིས་སུ་མེད་པ་བྱང་སེམས་ཐིགས་པའི་མན་ངག་ཅེས་བྱ་བ། རྣལ་འབྱོར་གྱི་དབང་ཕྱུག་ཆེན་པོ་ལས་ཀྱི་ཞབས་ཀྱི་ཞལ་སྔ་ནས་མཛད་པ་རྫོགས་སོ།།      །།
༄༅༅། །རྒྱ་གར་སྐད་དུ། ར་ཧ་སྱ་ཨཱ་ནནྡ་ཏི་ལ་ཀ་ནཱ་མ། བོད་སྐད་དུ། གསང་ཆེན་དགའ་བའི་ཐིག་ལེ་ཞེས་བྱ་བ། བཅོམ་ལྡན་འདས་དཔལ་པདྨ་ལས་བྱུང་བ་ལ་ཕྱག་འཚལ་ལོ། །འགྲོ་བའི་ཉོན་མོངས་སེལ་མཛད་པདྨ་ལས་བྱུང་ལྷ་མོའི་མཆོག་གཉིས་དགའ་བའི་མགོན། །འགྲོ་བའི་
སྡུག་བསྔལ་ཞི་མཛད་ཁྲོ་བོའི་རྒྱལ་པོ་དགའ་བྱེད་ཐུགས་རྗེའི་དགོས། །འགྲོ་བ་བདེ་བ་སྦྱིན་མཛད་ཕོངས་པ་ཐམས་ཅད་སྐྱོབ་པ་ལྷ་ཡི་གཙོ་བོ་མཆོག །སྲིད་གསུམ་སྐྱོབ་འོས་འབྱོར་པ་མ་ལུས་འབྱུང་ལ་རབ་ཏུ་དད་པས་ཕྱག་འཚལ་ལོ། །རྡོ་རྗེ་ཐེག་པ་འདི་ལ་ཞུགས་པའི་རྣལ་འབྱོར་