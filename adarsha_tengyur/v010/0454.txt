གཤེགས་གསོལ་ཏེ། །སླར་ཡང་གཤེགས་ཤིང་འབྱོན་འཚལ་ལོ། །ཞེས་བརྗོད་པའི་རྗེས་སུ་ཨོཾ་མུཿཞེས་བྱ་བས་ཀྱང་བསྐུལ་ལོ། །དེ་ནས་དམ་ཚིག་གི་དཀྱིལ་འཁོར་ནང་དུ་བསྟིམས་ཏེ། གནས་དང་བདག་ཉིད་རྣལ་འབྱོར་གྱིས་བསྲུང་བར་བྱའོ། །གཉིད་ལོག་པའི་དུས་སུ་ནི་རང་བཞིན་གྱི་དགའ་བ་ཙམ་ལ་ལྷག་
པར་མོས་པར་བྱས་ལ་ཉལ་བར་བྱའོ། །དེ་ལྟ་བུར་ཡང་ནས་ཡང་དུ་རྒྱུན་དུ་བྱའོ། །མུ་ཏིག་ཕྲེང་ལྟར་ཡིད་འོང་སྒྲུབ་ཐབས་འདི། །བསྟན་པའི་དགེ་བ་ཇི་ལྟད་ཡོད་པའི་མཐུས། །ང་དང་བདག་ཏུ་ཞེན་པའི་སེམས་ཅན་ཀུན། །བདག་ཡེད་མ་ཡི་ངོ་བོར་ལྷུན་གྲུབ་ཤོག །བདག་མེད་མ་སྒྲུབ་པའི་ཐབས་རྒྱས་པར་
བསྟན་པ། དཔལ་དཀོན་མཆོག་འབྱུང་གནས་ཀྱིས་མཛད་པ་རྫོགས་སོ།།      །།༄༅། །དཔའ་གཅིག་མའི་སྒྲུབ་ཐབས་བཞུགས། ༄༅༅། །དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །ཆོས་དབྱིངས་ཡེ་ཤེས་ལྷན་ཅིག་སྐྱེས། །ཞལ་གཅིག་ཕྱག་གཉིས་གཡོན་བརྐྱང་སྔོ། །རྒྱན་
ལྔ་ཐོད་ཕྲེང་མགོ་སྐྱེས་སེར། །གྲི་གུག་ཐོད་ཕྱག་ཁྱོད་ལ་འདུད། །བློ་དམན་བུད་མེད་རྣམས་ཀྱི་ཕྱིར། །མདོར་བསྡུས་རྒྱས་པ་མ་ཡིན་པ། །བསྐྱེད་པ་དང་ནི་རྫོགས་པ་ཡིས། །དཔའ་མོ་གཅིག་པ་བྲི་བར་བྱ། །དང་པོ་རེ་ཞིག་རྣལ་འབྱོར་པས། དབེན་པའི་གནས་སུ་སེམས་དཔའི་སྐྱིལ་མོ་ཀྲུང་གིས་
གནས་ལ། ཇི་སྐད་གསུངས་པའི་རིམ་པས་བླ་མ་མཆོད་ནས་ཚངས་པའི་སྒོམ་པ་བྱས་ལ། དེ་ནས་ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། དེ་རྗེས་སྨོན་ལམ་སྟོབས་ལས་ནི། །ཆུ་སྐྱེས་དམར་པོ་ཉི་དབུས་སུ། །མ་སྐྱེས་མཆོག་གི་ས་བོན་ལས། །ནག་པོ་ཞལ་གཅིག་ཕྱག་གཉིས་
མ། །གཡས་པར་གྲི་གུག་འཇིགས་ཆེན་མ། །གཡོན་པ་ན་ནི་པདྨའི་སྣོད། །གཡས་པ་མིན་པར་ཁ་ཊྭཱཾ་ག །སྟག་གི་པགས་པས་སྨད་དཀྲིས་པ། །སྲོག་སོང་སྟེང་ན་གཡོན་བརྐྱང་གནས། །སྐྲ་སེར་གྱེན་འགྲེང་ཕྱག་རྒྱ་ལྔ། །ཐོད་ཕྲེང་ཐལ་བས་རྣམ་བརྒྱན་ལ། །དེ་རྗེས་ཡེ་ཤེས་
སེམས་དཔའ་གཞག །སྐྱེ་མཆེད་དྲུག་དང་སྐུ་གསུང་ཐུགས། །དབང་བསྐུར་བདུད་རྩི་མཆོད་པར་བྱ། །ཨོཾ་ཨཱཿཨཾ་ཧཱུཾ་སྭཱ་ཧཱ། བཟླས་པའི་སྔགས་སོ། །ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ། ཨཱདྱ་ནུཏྤནྣ་ཏྭཏ། ཨོཾ་ཨཱཿཧཱུཾ་ཕཊ་སྭཱ་ཧཱ། གཏོར་མའི་སྔགས་སོ། །ལྷ་མོའི་ལྟེ་བར་ཟླ་རྒྱས་འབར། །ཨོཾ་ཡིག་ཡེ་