ཉེས་པ་དང་། ཁ་ཟས་དྲགས་པ་དང་། མུན་པའི་མཚན་མ་ཡིད་ལ་བྱེད་པ་དང་། ལས་ཐམས་ཅད་བཏང་བ་དང་། གཉིད་ལ་གོམས་པ་དང་། གཞན་གྱིས་བྱས་པ་འདི་ལྟ་སྟེ། ལུས་མཉེ་བའམ། རིག་སྔགས་སམ། སྨན་ནམ་མཐུས་གཉིད་ལོག་པར་བྱས་ན་གཉིད་ལོག་པར་བྱེད་དོ། །
ཇི་ལྟར་སངས་པར་བྱེད་ཅེ་ན། གཉིད་ཀྱིས་བརྟས་ནས་དེའི་ཀུན་ནས་དཀྲིས་པ་མི་བཟོད་པ་དང་། བྱ་བ་ཡོད་པ་དེ་ལ་སེམས་གཏད་ནས། ཉལ་ཏེ་ལོག་པ་དང་། གཞན་གྱིས་བྱས་པ་བྱེད་དོ། །ཇི་ལྟར་བརྒྱལ་བར་བྱེད་ཅེ་ན། རླུང་དང་མཁྲིས་པས་དཀྲུགས་པ་དང་། སྣད་པ་དང་། དྲག་
ཏུ་ཟགས་པ་འདི་ལྟ་སྟེ། ཕྱི་ས་མང་དུ་འཁྲུས་པའམ། ཁྲག་མང་དུ་ཟགས་པའམ། མང་དུ་ཟགས་པ་ལ་དྲེག་ཏུ་བརྩལ་བས་བྱེད་དོ། །ཇི་ལྟར་བརྒྱལ་བ་ལས་སངས་པར་བྱེད་ཅེ་ན། བརྒྱལ་བའི་ཀུན་ནས་དཀྲིས་པ་དེ་ཉིད་དང་བྲལ་བས་བྱེད་དོ། །ཇི་ལྟར་ལུས་དང་ངག་གི་ལས་འཇུག་
པར་བྱེད་ཅེ་ན། ལུས་དང་ངག་གི་ལས་ཀྱི་གནས་ལྟ་བུའི་ཤེས་པ་སྔོན་དུ་འགྲོ་བ་དང་། དེ་ལས་འདུན་པ་སྐྱེ་བ་དང་། དེ་ལས་འབད་པ་རྩོམ་པ་དང་། དེ་ལས་འབད་པ་སྔོན་དུ་འགྲོ་བའི་ལུས་དང་། ངག་གི་ལས་དང་མཐུན་པའི་རླུང་འབྱུང་བས་བྱེད་དོ། །ཇི་ལྟར་འདོད་ཆགས་དང་བྲལ་བར་
བྱེད་ཅེ་ན། འདོད་ཆགས་དང་བྲལ་བ་དང་། མཐུན་པའི་དབང་པོ་ཡོངས་སུ་སྨིན་པ་དང་། གཞན་ལས་མཐུན་པའི་གདམས་ངག་ཐོབ་པ་དང་། དེའི་བར་དུ་གཅོད་པ་རྣམ་པར་སྤངས་པ་དང་། ཡང་དག་པར་ཕྱིན་ཅི་མ་ལོག་པ་ཡིད་ལ་བྱེད་པ་སྒོམ་པས་བྱེད་དོ། །ཇི་ལྟར་འདོད་ཆགས་དང་
བྲལ་བ་ལས་ཡོངས་སུ་ཉམས་པར་འགྱུར་ཞེ་ན། རང་བཞིན་གྱིས་དབང་པོ་རྟུལ་བ་དང་། དགེ་བའི་ཕྱོགས་ལ་གསར་དུ་ཞུགས་པ་དང་། དེའི་རྣམ་པ་དང་། རྟགས་དང་མཚན་མ་ཡིད་ལ་མི་བྱེད་པ་དང་། ཡོངས་སུ་ཉམས་པར་འགྱུར་བའི་ཆོས་ཡང་དག་པར་བླངས་ཏེ་འདུག་པ་དང་། ཉོན་
མོངས་པས་བསྒྲིབས་པ་དང་། སྡིག་པའི་གྲོགས་པོས་ཡོངས་སུ་ཟིན་པར་འགྱུར་རོ། །ཇི་ལྟར་དགེ་བའི་རྩ་བ་རྣམས་རྒྱུན་འཆད་པར་བྱེད་ཅེ་ན། དབང་པོ་རྣོ་ལ་སྡིག་པའི་བསམ་པ་ཤས་ཆེན་པོ་ལ་ལྷག་པར་སྤྱོད་པའི་ཆོས་དང་ལྡན་པ་དང་། དེ་དང་མཐུན་པའི་གྲོགས་རྙེད་པ་དང་། ལོག་པར་ལྟ་