ཚིགས་དེས་ན། ཐ་དད་པ་ནི་དོན་དམ་པར་ན་མངོན་སུམ་གྱིས་འཛིན་པ་མ་ཡིན་ནོ། །གལ་ཏེ་རྟོག་པས་གྲུབ་པ་ཡིན་ཡང་ཅི་སྟེ་དོན་དམ་པ་པ་ཉིད་མ་ཡིན་ཞེ་ན། གང་གི་ཕྱིར་ཞེས་བྱ་བའོ། །མངོན་སུམ་སྔོན་དུ་འགྲོ་བའི་རྗེས་སུ་དཔག་པ་ཐ་དད་པ་གང་ལ་འཇུག་པ་དེ་ཡང་དོན་དམ་པ་ཉིད་ཡིན་ནོ་ཞེས་སྦྱར་རོ། །དེས་
ན་རྟོག་པས་གྲུབ་པ་ནི་དོན་དམ་པ་མ་ཡིན་ནོ་ཞེས་དགོངས་པའོ། །དེའི་ཕྱིར་ཞེས་བྱ་བ་ནི་དོན་དམ་པའི་ཐ་དད་པའི་སྒྲུབ་པར་བྱེད་པ་མེད་པའི་ཕྱིར་ཆོས་ཅན་གྱི་རང་བཞིན་ལས་ཐ་དད་འདིའི་སྒྲུབ་བྱེད་དེ་རྟགས་ཀྱི་རང་བཞིན་ཕྱོགས་ཀྱི་ཆོས་ཉིད་ལ་སོགས་པ་ནི་ཀུན་རྫོབ་ཏུ་གནས་པའི་ངོ་བོ་སྟེ་ཡོད་པ་ཉིད་དང་ལྡན་པ་གང་ཡིན་
པ་དེའི་དངོས་པོ་ནི་ཉིད་དོ། །ཀུན་རྫོབ་ཏུ་ཡོད་པ་ཡིན་ནོ་ཞེས་བྱ་བའི་དོན་ཏོ། །ཆོས་ཅན་གྱི་རང་བཞིན་ལས་དེ་ཉིད་གཞན་ཉིད་དེ། ཐ་དད་པ་དང་ཐ་མི་དད་པའི་རང་བཞིན་དུ་ན་ནི། དེ་ཉིད་དུ་སྟེ་དོན་དམ་པར་ན་བྱས་པ་ཉིད་ལ་སོགས་པའི་སྒྲུབ་པར་བྱེད་པ་ཡོད་པ་མ་ཡིན་ནོ། །འོ་ན་བརྟགས་པའམ་དོན་དམ་
པ་ཉིད་གང་ཡིན་ཞེ་ན། རྟོག་པ་ཙམ་ལས་ཆོས་ཅན་ལས་ཐ་དད་པར་གྱུར་པ་ཡིན་ལ། དོན་དམ་པར་ནི་གསལ་བའི་དངོས་པོ་གནས་པ་ཡིན་ནོ། །བྱས་པ་ཉིད་ལ་སོགས་པའི་ཆོས་ནི་ཆོས་ཅན་སྒྲ་ལས་ཐ་དད་པ་བརྟགས་པ་ཡིན་ལ། སྒྲའི་གསལ་བ་ན་མི་མ་བརྟགས་པ་ཁོ་ན་ཡིན་ནོ། །འདིས་ནི་རང་གི་
མཚན་ཉིད་ཁོ་ན་མངོན་སུམ་དུ་གྲུབ་པ་ཡིན་པའི་ཕྱིར་དོན་དམ་པ་ཡིན་གྱི། རིགས་ལ་སོགས་པའི་ཆོས་ནི་མ་ཡིན་ཏེ། རྟོག་པས་གྲུབ་པ་ཡིན་པའི་ཕྱིར་ཞེས་བསྟན་པ་ཡིན་ནོ། །དེས་ན་ཞེས་བྱ་བ་ནི་ཉིད་ཡིན་པས་ནའོ། །དེ་ལྟར་རང་གི་མཚན་ཉིད་མངོན་སུམ་གྱིས་གྲུབ་པ་ཉིད་དུ་བརྗོད་ནས། རྗེས་སུ་
དཔག་པས་གྲུབ་པར་བརྗོད་པ་ནི། མངོན་སུམ་སྔོན་དུ་ཞེས་བྱ་བའོ། །མངོན་སུམ་གྱིས་ནི་ཚད་མ་ལ་སོགས་པར་རིགས་མི་མཐུན་པ་ལས་ལྡོག་པའི་མེ་དང་དུ་བའི་གསལ་བ་དག་འབྲེལ་པར་གྲུབ་ལ། དུས་གཞན་དུ་རི་ལ་སོགས་པར་དུ་བ་ལས་གསལ་བ་ཁོ་ན་སྒྲུབ་པར་བྱེད་དོ། །དོན་དུ་གཉེར་བ་རྣམས་ནི་
དེ་ཉིད་ལ་འཇུག་པའི་ཕྱིར་རོ། སྤྱི་སྒྲུབ་པ་ནི་མ་ཡིན་ཏེ། དེ་ནི་དོན་བྱ་བ་དོན་དུ་གཉེར་བ་རྣམས་མི་འདོད་པའི་ཕྱིར་རོ། །རྗེས་སུ་དཔག་པ་སྦྱིའི་ཡུལ་ཅན་ཡིན་ན་ནི། འཇུག་པར་བྱེད་པ་མ་ཡིན་པའི་ཕྱིར་ཚད་མ་མ་ཡིན་པ་ཉིད་དུ་འགྱུར་རོ་ཞེས་བརྗོད་པ་ནི་དེ་ལས་ཞེས་བྱ་བ་སྟེ་གསལ་བའི་རང་བཞིན་དེ་ལས་