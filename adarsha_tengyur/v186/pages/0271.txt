བློས་བསྟན་པ་དེ་ནི་དོན་དམ་པ་པ་མ་ཡིན་ནོ་ཞེས་བསྟན་པའི་དོན་དུ་ཡིན་ནོ། །ཅི་ལྟར་འགོག་སྙམ་ན། དོན་དམ་པར་ནི་རྣམ་པར་དཔྱད་ན་ཞེས་བྱ་བའོ། །མངོན་སུམ་གྱི་ཚད་མས་ནི་ཆོས་དང་ཆོས་ཅན་དག་ཐ་དད་པར་མི་འཛིན་ཏོ་ཞེས་བྱ་བའི་དོན་ཏོ། །དེས་ན་རྟོག་པའི་བློ་ལ་ཆོས་དང་
ཆོས་ཅན་ཐ་དད་པར་སྣང་བས་ན་དེ་ཅི་ལྟར་བསྙོན་པར་ནུས་ཞེས་བྱ་བའི་རྩོད་པ་འདི་བསལ་བ་ཡིན་ནོ། །ཐ་དད་པ་ནི་ཡོད་པ་ཁོ་ནའོ། །ཀྱང་དེ་དོན་དམ་པ་པ་མ་ཡིན་པའི་ཕྱིར་རོ། །ཛ་ཡནྟས་ནི་རྣམ་པ་གཞན་དུ་འཆད་དེ། གལ་ཏེ་ཀུན་རྫོབ་ཏུ་ཐ་དད་པར་ཁས་ལེན་ན་དེའི་ཚེ་ཆོས་ལ་སོགས་པ་ཐ་དད་པ་དངོས་
པོ་ཐམས་ཅད་ལ་མ་གྲུབ་པར་ཅི་ལྟར་བརྗོད། ཀུན་རྫོབ་ཏུ་གྲུབ་པ་གང་ཡིན་པ་དེ་ཡང་དོན་དམ་པར་གྲུབ་པ་ཁོ་ན་ཡིན་ནོ་སྙམ་དུ་དོགས་ན་དོན་དམ་པར་རྣམ་པར་དཔྱད་ན་ནི། རིགས་ལ་སོགས་པ་གསལ་བ་དང་དེ་ཉིད་དེ། དེའི་བདག་ཉིད་དཔེར་ན་བ་ལང་ཁྲ་བོ་ཡིན་ནོ་ཞེས་བྱ་བ་དང་། གཞན་ཉིད་
དེ་རིགས་ལ་སོགས་པ་གསལ་བ་ལ་ཐ་དད་པ། དཔེར་ན་འདིའི་བ་ལང་ཉིད་ཅེས་བྱ་བ་དེ་ཉིད་རང་གཞན་ཉིད་འགོག་པར་འགྱུར་རོ། །གཏན་ཚིགས་གང་གིས་འགོག་སྙམ་ན། མངོན་སུམ་གྱིས་དེ་ལྟ་བུར་གྱུར་པ་མ་གྲུབ་པའི་ཕྱིར་རོ། །ཡུལ་གང་ལ་གནས་ནས་འགོག་སྙམ་ན། ཀུན་རྫོབ་པའི་དངོས་
རྣམས་ལ་སྟེ་རྟོག་པའི་བག་ཆགས་ལས་བྱུང་བ་རྣམས་ལའོ་ཞེས་སོ། །ཀུན་རྫོབ་ཏུ་ཡོད་པ་ཞེས་བྱ་བ་ནས་བརྩམས་ཏེ། དབྱེ་བ་རྟོག་པས་གྲུབ་པ་ཡིན་ཞེས་བྱ་བའི་བར་གྱིས་ནི་ཀུན་རྫོབ་པའི་ཞེས་བཤད་པ་ཡིན་ནོ། །རྗེས་སུ་འགྲོ་བ་དང་ལྡོག་པ་ནི་རྗེས་སུ་ཞུགས་པ་དང་ལྡོག་པ་དག་གོ། །དེ་ཡང་ཞེས་
བྱ་བ་ནི་སྤྱིའོ། །བ་ལང་ངོ་སྙམ་པའི་རྣམ་པར་རྟོག་པས་ཡོངས་སུ་བསྒྱུར་བའི་དངོས་པོ་བདག་ལ་སོགས་པ་མི་གསལ་བའི་རང་བཞིན་ཅན་གསལ་བ་ཙམ་གྱི་མཐར་ཐུག་པར་སྣང་བ་ནི་སྤྱི་ཡིན་ནོ་ཞེས་བྱ་བའི་དོན་ཏོ། །རྗེས་སུ་འགྲོ་བ་དང་ལྡོག་པ་རྟོགས་པ་ཅི་ལྟར་སྙམ་ན། འདི་ལྟར་ཞེས་སྨོས་སོ། །
གསལ་བ་ལས་གཞན་མ་ཡིན་པར་ཞེས་བྱ་བ་ནི་གསལ་བ་གཅིག་ལས་གཞན་མ་ཡིན་པར་རོ། །ཐ་དད་རྣམ་པར་གནས་ཞེས་བྱ་བ་ནི་སྤྱི་དང་གསལ་བ་དག་གོ། །དེས་ན་ཞེས་བྱ་བ་ནི་གཅིག་ཉིད་མེད་པས་སོ། །དེ་ནི་དོན་དམ་པར་ནི་ཞེས་བྱ་བ་འཆད་པ་ནི། དེས་ན་ཞེས་བྱ་བ་སྟེ་རྟོག་པས་གྲུབ་པ་ཡིན་པའི་གཏན་