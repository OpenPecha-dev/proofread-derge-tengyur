ཡང་བདེན་པ་ཡིན་ནོ་ཞེ་ན། རྣམ་རྟོག་དེ་ནི་ཚད་མ་མིན་ཏེ། དེས་ན་ཅི་ལྟར་དེས་གྲུབ་པའི་ཐ་མི་དད་པ་མི་བདེན་པ་ཉིད་དུ་གྱུར། ཕྱེད་ཕྱི་མ་འཆད་པ་ནི། ཐ་དད་པ་ཉིད་བདེན་པ་ཡིན་ན་ཞེས་བྱ་བའོ། །གལ་ཏེ་གང་གིས་འདི་དེ་ལྟར་ཁས་ལེན་པར་འགྱུར་བ། ཐ་དད་པ་མི་བདེན་ན་ཅི་ཉེས་སྙམ་ན། ཐ་དད་པ་
མི་བདེན་ན་ཞེས་བྱ་བ་སྟེ། གལ་ཏེ་ཐ་དད་པ་མི་བདེན་པར་ཁས་ལེན་ན་དེའི་ཚེ་ཐ་མི་དད་པ་དེ་ཆོས་ཅན་གང་ཞིག་གིས་ཡིན་ཏེ། གང་གི་ཡང་མ་ཡིན་ནོ། །འོན་ཏེ་ཐ་མི་དད་པ་ཁོ་ན་བདེན་པ་ཡིན་ཏེ། དེ་ཙམ་གྱིས་ཐ་སྙད་བྱེད་པའི་ཕྱིར་ཞེ་ན། ཐ་མི་དད་པ་ཙམ་གྱིས་ཞེས་བྱ་བའོ། །གང་གི་ཕྱིར་ཐ་དད་པ་མི་
བདེན་པ་ཉིད་ཡིན་ན། ཐ་མི་དད་པ་གང་གིས་ཡང་ཆོས་སུ་མི་འགྱུར་ཞིང་། ཐ་མི་དད་པ་ཙམ་གྱིས་ཀྱང་ཐ་སྙད་དུ་མི་འགྱུར་བ་དེའི་ཕྱིར་རོ། །ཐ་དད་པ་མི་བདེན་ཡང་དེའི་ཐ་མི་དད་པ་ཅི་སྟེ་བདེན་པར་མི་འགྱུར་ཞེ་ན། །དེ་ལྟར་ནི་བདེན་པར་རོ། །དཔེ་བརྗོད་པ་ནི་རི་བོང་གི་
ཞེས་བྱ་བའོ། །ཐ་དད་པ་ནི་ཐ་མི་དད་པ་ལ་མི་ལྟོས་པར་རང་ཉིད་ཁོ་ནས་ཡིན་ནོ་ཞེས་ལན་བརྗོད་པ་ནི། འདི་ལྟར་ཞེས་བྱ་བའོ། །རྒྱུ་གང་གི་ཕྱིར་ཆོས་ཅན་གྱི་རང་བཞིན་དུ་གྱུར་པ་ཐ་མི་དད་པ་གཞན་གྱི་དབང་གི་མཚན་ཉིད་ཀྱི་འབྲེལ་པ་མེད་པའི་རྒྱུ་དེ་ཉིད་ཀྱི་ཕྱིར་དེ་ཐ་དད་པ་ཡིན་ནོ་ཞེས་བརྗོད་དེ། 
གཞན་དུ་ཞེས་བྱ་བ་ཐ་མི་དད་པ་དང་། ཐ་དད་པ་གཞན་གྱི་དབང་གི་མཚན་ཉིད་ཀྱི་འབྲེལ་པ་ཡོད་ན། ཆོས་ཅན་ཐ་དད་པ་ཉིད་ཉམས་པར་འགྱུར་རོ། །ཐ་དད་པར་བྱ་བའི་དངོས་པོ་ཉིད་ཐ་དད་པ་ཡིན་ལ། དེ་ཡང་ཆོས་ཅན་ཁོ་ན་ཡིན་ཏེ་རྟེན་མེད་པའི་ཕྱིར་རོ། །ཐ་དད་པ་ནི་ཐ་དད་པར་བྱ་བར་
དམིགས་པ་དག་གི །འདས་པའི་བདག་ཉིད་ཀྱི་ཆོས་ཐ་དད་པ་ལ་བརྟེན་པ་ཡིན་ནོ། །དེ་ཉིད་ཀྱི་ཕྱིར་བརྗོད་པ་ཐ་མི་དད་པ་ནི་ཞེས་བྱ་བའོ། །སྤྱིའི་ཆོས་བཞིན་ནོ་ཞེས་བྱ་བ་ནི་དཔེར་ན་བ་ལང་ཉིད་ལ་སོགས་པའི་སྤྱི་ཐ་དད་པ་བསལ་ན་མི་འགྱུར་བ་བཞིན་ནོ། །དེ་བཞིན་དུ་ཐ་མི་དད་པ་ཡང་ཐ་དད་པ་གསལ་
ན་འཚམ་པ་མ་ཡིན་ནོ། ། དེ་ཉིད་ཀྱི་ཕྱིར་རྟག་པ་དང་། དམིགས་པའི་འབྲས་བུ་རེས་འགའ་བ་ནི་འགལ་བ་ཡིན་ནོ། །དེ་ཁོ་ན་བཞིན་དུ་ཞེས་བྱ་བ་ནི་ཆད་པ་མེད་པའི་རང་བཞིན་ཉིད་དུའོ། །རྣམ་པར་ཆད་པ་ཞེས་བྱ་བ་ད་ལྟར་བ་ཙམ་གྱི་གནས་སྐབས་འཛིན་པ་གང་ཡིན་པ་དེར་མི་འགྱུར་རོ། །ཅིའི་ཕྱིར་ཞེ་ན། དེའི་