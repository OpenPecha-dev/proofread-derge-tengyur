འགའ་ཡང་ཡོད་པ་མ་ཡིན་ནོ། །ཁྱད་པར་གཞན་བསྟན་པའི་མཚན་ཉིད་གཞན་ཡང་ཡོད་པ་མ་ཡིན་ཏེ། དེས་ན་ཕྱོགས་ཀྱི་མཚན་ཉིད་ཤིན་ཏུ་ཁྱབ་ཆེས་པའི་ཉེས་པར་འགྱུར་རོ། །དེ་དང་ཞེས་བྱ་བ་ནི་བྱེད་པ་པོའི་བསྒྲུབ་པར་བྱ་བ་བཟློག་པར་བྱ་བ་དང་ངོ་། །གང་གི་ཕྱིར་སྐབས་སུ་གྱུར་པའི་མ་གྲུབ་པ་བསྒྲུབ་པར་བྱ་བ་ཉིད་ཡིན་པའི་རྒྱུ་དེས་ནའོ། །
གཞན་དུ་ཞེས་བྱ་བ་ནི་ཤེས་བྱེད་ཀྱི་སྐབས་ལ་མི་ལྟོས་ནའོ། །གཞུང་གང་གིས་དཔེར་བརྗོད་སྙམ་ན། དེ་ལྟར་ཞེས་བྱ་བའོ། །གྲངས་ཅན་ལ་ལྟོས་ནས་ཞེས་བྱ་བ་ནི། མི་རྟག་པ་ཉིད་ཀྱི་ཁྱད་པར་ཅན་གྱི་བུམ་པ་ནི་གྲངས་ཅན་ལ་མ་གྲུབ་སྟེ། དེས་ན་དཔེ་མ་གྲུབ་པ་ཡིན་ནོ། །མིག་གིས་གཟུང་བའི་ཕྱིར་ཞེས་བྱ་བ་ནི་གཏན་ཚིགས་མ་གྲུབ་
པའོ། །ནམ་མཁའ་མི་རྟག་པ་ཉིད་དུ་མ་གྲུབ་པ་ནི་དཔེ་མ་གྲུབ་པ་ཡང་ཡིན་ཏེ། རིགས་པ་ཅན་གྱི་ལུགས་ཀྱིས་ནམ་མཁའི་ནི་རྟག་པ་ཡིན་པའི་ཕྱིར་རོ།།    །།འོན་ཏེ་ཞེས་བྱ་བ་ནི་རྣམ་འགྲེལ་ལ་འཇུག་པའོ། །དཔེ་དང་གཏན་ཚིགས་མ་གྲུབ་པར་བྱ་བ་ཐམས་ཅད་དམ་བཅའ་བར་ཐལ་བ་མ་ཡིན་ཏེ་ཞེས་འབྲེལ་ཏོ། །འོ་ན་དམ་བཅའ་བ་
ཉིད་གང་ཡིན་ཞེ་ན། འོན་ཀྱང་ཞེས་བྱ་བའོ། །ལས་གང་ལ་ཁྱད་པར་དུ་འཕགས་པ་ཡོད་པ་དེ་ནི་དམ་བཅའ་བ་ཡིན་ནོ་ཞེས་སྦྱར་རོ། །ཅིའི་ཕྱིར་ཞེ་ན། ལས་ལ་བྱ་བའི་ཞེས་བྱ་བའོ། །འོན་ཏེ་སྒྲུབ་པར་བྱེད་པ་ཉིད་དུ་བསྟན་པ་ཡང་ལས་ཁོ་ནའོ་སྙམ་ན། ལས་ཀྱང་ཞེས་བྱ་བའོ། །འོན་ཀྱང་སྟེ་དེ་ཡང་ཕྱུགས་འདོད་ཁོ་ནའོ་སྙམ་
ན། སྒྲུབ་པར་བྱེད་པ་ཉིད་དུ་ཞེས་བྱ་བའོ། །ཅི་ལྟ་བུར་ཞེ་ན་དཔེར་ན་ཞེས་བྱ་བའོ། །འདི་ཉིད་རྣམ་པར་འགྲེལ་པ་ནི་འོ་མ་ཟ་བའི་བྱ་བས་ཞེས་བྱ་བའོ། །ཕྱིས་འགྱུར་བའི་བསྒྲུབ་པར་བྱ་བ་ལ་ལྟོས་ནས་ཀྱང་བསྒྲུབ་པར་བྱ་བ་ཉིད་མ་ཡིན་ནོ་ཞེ་ན། དེ་བཞིན་དུ་ཞེས་བྱ་བའོ། །འདོད་པར་འགྱུར་བ་ནི་སྒྲུབ་བྱེད་མ་གྲུབ་པའོ། །གྲུབ་པའི་མཐའ་རྣམ་
པ་བཞི་པོ་རྒྱུད་ཐམས་ཅད་པ་དང་ཞེས་བྱ་བ་འདིར། རིགས་པའི་མདོ་ལས། རྒྱུད་ཐམས་ཅད་དང་མི་འགལ་བ་རྒྱུད་ཀྱི་དབང་དུ་བྱས་པའི་དོན་ནི། རྒྱུད་ཐམས་ཅད་པའི་གྲུབ་པའི་མཐའ་ཡིན་ནོ་ཞེས་སོ། །རིགས་པའི་བཤད་པ་ལས་ཀྱང་། དཔེར་ན་སྣོམ་པ་ལ་སོགས་པ་རྣམས་ནི་དབང་པོ་དྲི་ལ་སོགས་པའི་དབང་པོའི་དོན་
ས་ལ་སོགས་པ་ནི་འབྱུང་བ་ཚད་མས་ནི་གཞལ་བྱ་འཛིན་པར་བྱེད་དོ་ཞེས་བྱ་བ་ལྟ་བུ་ཞེས་སོ། །མི་མཐུན་པའི་རྒྱུད་ཀྱི་གྲུབ་པའི་མཐའ་ཡང་རིགས་པའི་མདོ་ལས་སྤྱིའི་རྒྱུད་དུ་གྲུབ་པ་དང་གཞན་གྱི་རྒྱུད་དུ་མ་གྲུབ་པ་ནི། མི་མཐུན་པའི་རྒྱུད་ཀྱི་གྲུབ་པའི་མཐའོ་ཞེས་སོ། །འདིའི་དོན་ནི་འདི་ཡིན་ཏེ། མཚུངས་པའི་རྒྱུད་