བོས་མིན་ཞེས་བྱ་བ་ནི་གསལ་བ་མེད་པར་རང་གི་ངོ་བོས་ནི་གསལ་བ་མི་ཡིན་ནོ། །གསལ་བ་མེད་པར་ཡང་ཅི་སྟེ་མི་གསལ་སྙམ་ན། གསལ་བས་སྟོང་པའི་ཞེས་བྱ་བའོ། །སྤྱི་དེ་ནི་མངོན་པར་གསལ་བ་མཐོང་བ་མེད་པའི་ཕྱིར་རོ། །གང་གི་ཕྱིར་གསལ་བ་མེད་པར་མི་གསལ་བ་དེས་ན་
གསལ་བ་ལ་ལྟོས་པར་བྱ་བ་ཁོ་ནའོ། །འོ་ན་ལྟོས་ན་རག་མོད་སྙམ་ན། དེའང་ཞེས་བྱ་བ་སྨོས་སོ། །དེས་ན་ཞེས་བྱ་བ་ནི་གསལ་བ་མཐའ་དག་མ་མཐོང་བས་ནའོ། །དེར་ཡང་ཞེས་བྱ་བ་ནི་སྤྱི་ལ་ཡང་སྟེ་གཞན་སེལ་བ་འབའ་ཞིག་ཏུ་མ་ཟད་པའོ། །སྤྱིས་ཉེ་བར་མཚོན་པའི་གསལ་བ་རྣམས་ལ་བརྡའི་བྱེད་
པས་ཁྱབ་པ་གྲུབ་པར་མི་འགྱུར་རོ། །རྣམ་པར་འགྲེལ་པ་ནི་སྤྱི་ཡང་ཞེས་བྱ་བ་ལ་སོགས་པའོ། །ཐ་སྙད་དུ་བྱ་བ་ཡིན་ནོ་ཞེས་བྱ་བ་ནི་བརྡའི་དུས་ཕྱིས་སྤྱི་ཐ་སྙད་དུ་བྱ་བའོ། །གལ་ཏེ་རང་གི་ངོ་བོས་སྤྱི་རྟོགས་པ་ཡིན་ནོ་ཞེ་ན། གསལ་བ་མེད་པར་ནི་བྱ་བའོ། །འོ་ན་གང་གིས་མ་འཛིངས་པར་
བརྡ་འང་བྱེད་པ་སྤྱི་ངེས་པར་ཅི་ལྟར་རྟོགས་སྙམ་ན། གསལ་བ་ཞེས་སྨོས་སོ། །དེའི་ཚེ་ཡང་ཞེས་བྱ་བ་ནི་གསལ་བ་མཐའ་དག་མཐོང་བའི་ཚེ་ཡང་ངོ་། །ཅི་ལྟར་ན་གསལ་བ་དུ་མ་མཐོང་བ་ཁོ་ན་ལ་སྤྱི་ངེས་པ་རྟོགས་པར་ངེས་ཤེ་ན། དེ་མེད་ན་སྤྱི་ངེས་པར་རྟོགས་པ་མེད་པའི་ཕྱིར་རོ་ཞེས་བརྗོད་པ་
ནི། འདི་ལྟར་ཞེས་བྱ་བའོ། །འདི་བ་ལང་ངོ་ཞེས་བྱ་བའི་བརྡ་ནི་གལ་ཏེ་ཁས་བླངས་པ་དེའི་ཚེ་སྒྲ་བཀོད་པའི་སྔོན་རོལ་དུ་སོ་སོར་ངེས་པའི་སྤྱི་ཅི་ལྟར་རྟོགས། བརྡ་ནི་རྟོགས་པ་ལ་ཡིན་ན། འདི་བ་ལང་ངོ་ཞེས་བཀོད་པའི་སྔོན་རོལ་དུ་ནི་སོ་སོར་ངེས་པའི་སྤྱི་རྟོགས་པ་ཡང་མེད་དོ། །ཅི་ལྟར་མ་རྟོགས་
སྙམ་ན། ཕྱུགས་ཉིད་ལ་སོགས་པ་ཞེས་སྨོས་སོ། །གསལ་བ་ལ་ནི་ཕྱུགས་ཉིད་དང་དངོས་པོ་ཉིད་དང་། བ་ལང་ཉིད་ལ་སོགས་པའི་སྤྱི་ཡོད་པ་ཡིན་ལ། དེ་དག་ཀྱང་རྗེས་སུ་འགྲོ་བ་ཙམ་གྱིས་རང་བཞིན་དང་མཚུངས་པའི་ཕྱིར་བ་ལང་ཉིད་ཀྱི་སྤྱི་ནི་ཐ་དད་པར་ཉེ་བར་མཚོན་པ་མ་ཡིན་ནོ། །དེས་ན་བ་
ལང་ཉིད་སྤྱི་གཞན་ལས་ཐ་དད་པར་མ་ཤེས་པས་ན། བ་ལང་ཞེས་བྱ་བའི་བརྡ་མེད་པར་འགྱུར་རོ། །ཐམས་ཅད་ལ་བརྡ་བྱས་ན་ནི་བ་ལང་གི་སྒྲ་ཡོད་པ་ཉིད་དང་། ཕྱུགས་ཉིད་ལ་སོགས་པའི་ཡང་རྗོད་བྱེད་དུ་འགྱུར་རོ། །བརྡ་བྱེད་པའི་སྤྱོད་ཡུལ་བ་ལང་ཉིད་ཐ་དད་པར་དོགས་པ་ནི། བ་ལང་