འགའ་ཡང་མེད་ན་དེའི་ཚེ་བདེ་བ་ལ་སོགས་པ་མེད་པར་གྲུབ་པ་ལ་ཡང་ཉེས་པ་མེད་པར་འགྱུར་རོ་ཞེས་དོགས་པ་བསུ་བ་ནི། གལ་ཏེ་ཞེས་བྱ་བའོ། །བརྗོད་པའི་ཚུལ་དུ་གལ་ཏེ་རྩ་རིག་གིས་ཀུན་བརྟགས་པའི་ཆོས་ཅན་ནམ་མཁའ་ལ་གནོད་ཀྱང་ཉེས་པ་མེད་ན་དེའི་ཚེའོ། །སྔ་
མ་བཞིན་ཞེས་བྱ་བ་ནི་དཔེར་ན་ནམ་མཁའ་ཅི་ལྟ་བ་དེ་བཞིན་དུའོ། །བདེ་བ་ལ་སོགས་པ་ནི་གཞན་གྱིས་བསྐྱེད་པར་བྱ་བ་མ་ཡིན་པའི་ནུས་པ་གང་ལ་ཡོད་པ་དེ་ལྟར་མ་ཡིན་པ་སྟེ། རྟག་པ་མ་ཡིན་ནོ་ཞེས་བྱ་བའི་དོན་ཏོ། །ཅིའི་ཕྱིར་ཞེ་ན། ཅིག་ཅར་སྒྲ་ལ་སོགས་པའི་རྒྱུ་ཡིན་པའི་ཕྱིར་རོ་ཞེས་བྱ་བ་འདིར་གནོད་
པར་འགྱུར་ཏེ། བདེ་བ་ལ་སོགས་པ་མེད་པར་བསྒྲུབ་པའི་ཕྱིར་རོ། །ཅི་ལྟར་ན་ཡོད་པའི་བདེ་བ་ལ་སོགས་པའི་མེད་པར་འགྱུར་སྙམ་ན། བདེ་བ་དང་ཞེས་བྱ་བ་ལ་སོགས་པའོ། །སྒྲ་ལ་སོགས་པ་གསལ་བའི་དོན་གཙོ་བོའི་ཡོངས་སུ་འགྱུར་བ་རྣམས་ཀྱི་རྒྱུ་ནི། རྩ་བའི་རང་བཞིན་དུ་གྱུར་པའི་གཙོ་བོ་ཡིན་པར་
གྲངས་ཅན་པ་དག་འདོད་དེ། གཙོ་བོའི་རང་བཞིན་ཞེས་བྱ་བ་ནི་བདེ་བ་ལ་སོགས་པ་ནི་གཙོ་བོའི་ངོ་བོ་ཉིད་ཡིན་ནོ། །གཙོ་བོ་རྟག་པ་གནོད་ན་ནི་བདེ་བ་ལ་སོགས་པ་ཡང་གནོད་པར་འགྱུར་བ་ཡིན་ཏེ། དེས་ན་བདེ་བ་ལ་སོགས་པ་ནི་མེད་པར་འགྱུར་རོ། །གལ་ཏེ་བདེ་བ་ལ་སོགས་པ་གཞན་གྱིས་ཞེས་བྱ་བའི་སྦྱོར་བ་
འདི་ལ། ཅིག་ཅར་སྒྲ་སོགས་རྒྱུ་མིན་ཕྱིར། །ཞེས་བྱ་བའི་གཏན་ཚིགས་བསྒྲུབ་པར་བྱ་བ་མེད་པ་ཉིད་ལ་ངེས་པ་ཡིན་ན་ནི། རྟག་པའི་བདེ་བ་ལ་སོགས་པ་ལྟར། མི་རྟག་པའི་བདེ་བ་ལ་སོགས་པ་ཡང་མེད་པར་བསྒྲུབ་པའི་ཕྱིར་རོ། །འགལ་བ་གནོད་པར་བྱེད་པ་ཉིད་ཡིན་པར་འགྱུར་བ་ཞིག་ན་གཏན་ཚིགས་ངེས་པ་ཡང་
མ་ཡིན་ནོ། །ཅིའི་ཕྱིར་ཞེ་ན། གང་གི་ཕྱིར་གཏན་ཚིགས་འདི་ནི་ལྷག་ལྡན་ཏེ་མ་ངེས་པའི་ཁྱད་པར་མི་མཐུན་པའི་ཕྱོགས་ལ་ལྡོག་པ་ལ་ཐེ་ཚོམ་ཟ་བར་འདོད་པ་ཡིན་ནོ། །ཅིའི་ཕྱིར་ཞེ་ན། མི་མཐུན་པའི་ཕྱོགས་མི་རྟག་པའི་རང་བཞིན་གྱི་ཡོད་པ་ལས་ལྡོག་པ་ལ་ཐེ་ཚོམ་ཟ་བས་ནའོ། །དེ་ཉིད་ཅི་ལྟར་ཞེ་ན། བརྗོད་
པ་རིམ་གྱིས་བྱེད་པ་ཅིག་ཅར་རྒྱུ་མ་ཡིན་པ་ཉིད་དང་། མི་རྟག་པ་ཉིད་གཉིས་པོ་འདི་ལ་འགལ་བ་མེད་པའི་ཕྱིར་རོ། །དེས་ན་བདེ་བ་ལ་སོགས་པ་ཅིག་ཅར་རྒྱུ་མ་ཡིན་པར་ཡང་འགྱུར་ལ། མེད་པ་ཡང་མ་ཡིན་པའི་ཕྱིར་ཆོས་ཅན་ལ་གནོད་པར་ཅི་ལྟར་འགྱུར། རིམ་བཞིན་བྱེད་དང་ཞེས་བྱ་བ་རྣམ་པར་འགྲེལ་