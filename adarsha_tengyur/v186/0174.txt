རྒྱུ་མཚན་ཉིད་ལ་སྒྲ་འཇུག་པ་ཡིན་གྱི། འདོད་པ་ཙམ་གྱིས་ནི་མ་ཡིན་ནོ། །དེས་ན་དོན་རྣམས་རུང་བ་ཉིད་ཅི་ལྟར་ཡིན་ཞེ་ན། བརྗོད་པ་ནི་གལ་ཏེ་ཞེས་བྱ་བའོ། །གང་ལ་ཚད་མ་མེད་སྙམ་ན། སྒྲ་རྣམས་ཞེས་བྱ་བ་ནས་བྱ་བ་ལ་ཞེས་བྱ་བའི་བར་གྱི་དོན་ལའོ། །གལ་ཏེ་རྒྱུ་མཚན་ལ་བརྟེན་ནས་རྒྱུ་
མཚན་ཅན་ལ་སྒྲ་འཇུག་པ་ཡིན་ན། དེའི་ཚེ་རྒྱུ་མཚན་ལ་ཡང་རྒྱུ་མཚན་གཞན་ལ་ལྟོས་ནས་སྒྲ་འཇུག་པས་ན་ཐུག་པ་མེད་དོ་ཞེས་སྦྱར་རོ། །ཅིའི་ཕྱིར་འདི་ལ་ཚད་མ་མེད་སྙམ་ན། འདི་ལྟར་ཞེས་བྱ་བའོ། །གལ་ཏེ་རིགས་ལ་སོགས་པའི་རྒྱུ་མཚན་ལ་ལས་རྒྱུ་མཚན་ལས་སྒྲ་འཇུག་པར་སྨྲ་བ་དེ་ལ། རྒྱུ་མཚན་
གཞན་ལ་མི་ལྟོས་པ་ཁོ་ནར་ངོ་བོ་ཉིད་ཀྱིས་རྗོད་པར་བྱེད་པ་གྲུབ་ན། དེའི་ཚེ་རྗོད་པ་དེ་ནི་དངོས་པོའི་སྟོབས་ཉིད་ལས་རྒྱུ་མཚན་དང་ལྡན་པའི་ཟླ་བ་ལ་གྲུབ་པ་ཡིན་ནོ་ཞེས་སྦྱར་རོ། །འོན་ཏེ་རྒྱུ་མཚན་ལ་རྗོད་པར་བྱེད་པ་གྲགས་པ་ཙམ་གྱིས་གྲུབ་པ་ཡིན་གྱི། རྒྱུ་མཚན་ཅན་ལ་ནི་མ་ཡིན་ནོ་སྙམ་ན། 
གྲགས་གྲུབ་ཅེས་སྨོས་སོ། །རིགས་ལ་སོགས་པ་ལ་རྗོད་པར་བྱེད་པ་གྲགས་པས་གྲུབ་པར་ཁས་ལེན་ན་རི་བོང་ཅན་ལ་ཡང་། ཟླ་བའི་རྗོད་པར་བྱེད་པ་བཟློག་པ་མེད་པའི་ཕྱིར་རོ། །སྔར་གྱི་དགག་པར་ཕྱུང་བ་ཡིན་ལ་འདིར་མ་ཡིན་ནོ་ཞེས་བྱ་བ་ནི་ཁྱད་པར་རོ། །རེ་ཞིག་ཕྱེད་ཕྱི་མ་འཆད་པ་
ནི། གྲགས་པ་ཙམ་ལས་ཞེས་བྱ་བའོ། །འོན་ཏེ་རྒྱུ་མཚན་དང་ལྡན་པ་ལ་གྲགས་པ་ཙམ་གྱིས་མི་འཇུག་གིས། འོན་ཀྱང་རྒྱུ་མཚན་ཉིད་ལ་ཡིན་པ་དེས་ན། རི་བོང་ཅན་ལའང་བཟློག་མེད་ཕྱིར། །ཞེས་ཅི་ལྟར་རྗོད་སྙམ་ན། གང་ཡང་རུང་བ་ལ་ཞེས་བྱ་བའོ། །དེ་ལ་ཞེས་བྱ་བ་ནི་དེ་ལྟར་རྣམ་པར་གནས་པ་
ནའོ། །ཅིའི་ཕྱིར་ཞེ་ན། རྒྱུ་མཚན་ལ་ཡང་ཞེས་བྱ་བ་སྟེ། རྒྱུ་མཚན་དང་ལྡན་པ་འབའ་ཞིག་ཏུ་ནི་མ་ཟད་པའོ། །ཕྱེད་ཕྱི་མ་བཤད་ནས་ཕྱེད་སྔ་མ་བཤད་པའི་ཕྱིར་དོགས་པ་བསུ་བ་ནི་འོན་ཏེ་ཞེས་བྱ་བའོ། །དེ་ལ་ནི་རྒྱུ་མཚན་ལའོ་གཞན་དུ་ཡང་ཞེས་བྱ་བ་ནི་ལན་ཏེ། རྒྱུ་མཚན་ཅན་ལ་ལ་
ཡང་ངོ་། །འོན་ཏེ་ཞེས་བྱ་བ་ནི་གཞན་ལ་དེ་དང་ནི་རིགས་པ་ལ་སོགས་པ་དང་ངོ་། །སྒྲ་འབྲེལ་པ་ཡོད་པས་ལན་ནི་འདི་ཞེས་བྱ་བའོ། །ཅིའི་ཕྱིར་ཞེ་ན། སྒྲ་ནི་ཞེས་བྱ་བའོ། །གཞན་ལ་ནི་རྒྱུ་མཚན་ལའོ། །རྣམ་པ་གཞན་དུ་ཞེས་བྱ་བ་དོན་དམ་པར་འབྲེལ་པ་ཉིད་ཀྱིས་འཇུག་ནའོ། །གཞན་གྱིས་