ཡིན་ལ། དེ་བཞིན་དུ་གསུམ་པ་ལ་སོགས་པ་ཡང་ཡིན་ཏེ། དེ་ལྟར་འགའ་ཡང་ཉན་པ་པོ་ཉིད་དུ་མི་འགྱུར་རོ། །རྒོལ་བར་གྱུར་པའི་ཕྱོགས་བསལ་བའི་དོན་དུ་ཡང་བརྗོད་པ་ནི། འོན་ཏེ་ཞེས་བྱ་བའོ། །དེ་ལྟ་ན་ཡང་ཞེས་བྱ་བ་ནི་ཕྱོགས་སུ་ལྷུང་ཡང་གཉིས་ལས་གཅིག་པུ་ཕྱོགས་སུ་ལྷུང་བ་ནི་ཉན་པ་པོ་ཉིད་
མ་ཡིན་ནོ། །ཆགས་པ་ལས་གྱུར་ཏེ་གཉིས་ལས་གཅིག་གིས་ཕྱོགས་སུ་ལྷུང་བ་ན་ཡང་རིག་པས་འཐད་པའི་ཕྱོགས་ལ་ཡང་ཡིད་གཏོད་པར་མི་འགྱུར་བ་དེས་ན་ཅི་ལྟར་ཚོགས་ཡིན། དེའི་ཕྱིར་ཉན་པ་པོ་ནི་མེད་པ་ཁོ་ནའོ། །དེའི་ཕྱིར་ན་ཉན་པར་བྱེད་པ་དག་གིས་རྟོགས་པ་ཉིད་དོ་ཞེས་ཅི་ལྟར་རྟོགས་པར་
བྱེད་སྙམ་ན། རྩོད་པ་གཉིས་པ་འདི་ལ་ལན་རིམ་གྱིས་བརྗོད་པ་ནི། འདི་གཞན་གྱི་དོན་བྱེད་དོ་ཞེས་བྱ་བར་བརྗོད་པ་ནི་སྐལ་བ་ཡོད་པ་ལ་ཡིན་ནོ། །དེས་ན་གཞན་གྱི་དོན་བྱེད་པ་ཞེས་བྱ་བ་འདི་སྐལ་མེད་ལ་ཡང་དེ་ལྟའམ་ཞེས་བྱ་བ་ནི་གཞན་གྱི་དོན་བྱེད་པ་ཉིད་ཡིན་ནམ་མ་ཡིན་པ་ཁོ་ནའོ། །དེ་ལྟ་ན་
འོ་ན་སྙིང་རྗེ་ཅན་མ་ཡིན་པར་འགྱུར་རོ་སྙམ་ན། ནུས་པས་ཞེས་བྱ་བ་སྟེ་ནུས་པ་མེད་པས་གཞན་གྱི་དོན་མ་བྱས་ཀྱང་འདི་སྙིང་རྗེའམ་བདག་ཉིད་ཅན་མ་ཡིན་པར་ནི་མི་འགྱུར་རོ། །དེ་ནི་སྙིང་རྗེ་དང་འགལ་བ་མ་ཡིན་ནོ་ཞེས་བྱ་བའི་དོན་ཏོ། །ཉན་པ་པོ་སྲིད་པར་བརྗོད་པ་ནི་ཉན་པ་པོ་རྣམས་ཞེས་བྱ་བའོ། །
དེ་ལྟར་ཡིན་དང་ཉན་པ་པོ་མི་སྲིད་པར་འགྱུར་རོ་སྙམ་ན་ཐམས་ཅད་ཅེས་བྱ་བའོ། །རྩོད་པ་མ་ཡིན་པའི་རྒྱུ་མཚན་གཉིས་པ་བརྗོད་པ་ནི། ཕན་ཚུན་ལྟོས་པའི་ཕྱིར་རོ་ཞེས་བྱ་བའོ། །དེ་དག་ཀྱང་ཞེས་བྱ་བ་ནི་ཚོགས་པ་རྣམས་སོ། །གང་གི་ཕྱིར་དེ་ལྟར་ཉན་པ་པོ་ཡོད་པ་དེའི་ཕྱིར་རོ། །མ་ཟིན་པ་
ལ་སོགས་པ་ཞེས་བྱ་བ་ནི་ལུང་ཡིན་ནམ། སྨྲང་རྒྱས་པ་ལ་རྗེས་སུ་མི་བརྗོད་པའོ། །སོགས་པའི་སྒྲས་ནི་ཚིག་དོར་ལ་སོགས་པ་བསྡུའོ། །ཕྱིར་རྒོལ་བ་རྟོགས་པ་ལ་ཡང་ནུས་པ་ཉམས་པ་མ་ཡིན་ནོ་ཞེས་མཇུག་བསྡུ་བའི་སྒོ་ནས་སྟོན་པ་ནི། དེའི་ཕྱིར་ཞེས་བྱའོ། །སྐབས་ཉེ་བར་སྡུད་པ་ནི་
དེས་ན་ཞེས་བྱ་བའོ། །ལུང་ལས་གྲུབ་པ་ཉིད་ཡིན་གྱིས་ཚད་མས་གྲུབ་པ་ནི་གཞན་ལ་གྲུབ་པ་མ་ཡིན་པའོ། །ཚད་མས་གྲུབ་པ་མ་ཡིན་པས་ནི་གཞན་ཡང་རྟོགས་པ་མ་ཡིན་ནོ་ཞེས་དགོངས་པའོ། །གཞན་གྱིས་ནི་ཕྱིར་རྒོལ་གྱིས་སོ། །དེ་ལ་རབ་ཏུ་གྲུབ་པ་ནི་ལུང་ལས་རབ་ཏུ་གྲུབ་པའོ། །