གྱུར་ཏོ་ཞེས་བྱ་བ་ནི་ནང་དུ་ཐིམ་པ་སྟེ་མི་བསྐྱོད་པ་ལ་སོགས་པའི་ཐུགས་ལེགས་པར་བྱུང་ནས་ཞེས་པ་ལྷག་མའོ། །ཤེས་རབ་དང་ཡེ་ཤེས་རྣམ་པར་སྦྱངས་ཏེ་ཞེས་པ་ནི་དྲན་པ་ཉེ་བར་གཞག་པ་རྫོགས་པར་བྱ་སྟེའོ། །བྱང་ཆུབ་ཀྱི་སེམས་བསྐྱེད་ནས་ཞེས་པ་ལ་སོགས་པས་རྡོ་རྗེ་སེམས་དཔའ་ལ་སོགས་པའི་བྱང་ཆུབ་སེམས་དཔའ་
བཅུ་དྲུག་གི་ཏིང་ངེ་འཛིན་ཡང་བསྐྱེད་ནས་ཞེས་པ་བསྟན་པའོ། །དེ་བཞིན་གཤེགས་པ་ཐམས་ཅད་ཀྱི་ཤེས་རབ་ཡེ་ཤེས་ནི་རྣམ་པར་སྣང་མཛད་ཀྱི་ཤེས་རབ་ཡེ་ཤེས་ཀྱིས་སོ། །ཡོངས་སུ་བསྐོར་བ་ཞེས་པ་ནི་ཡོངས་སུ་བསྐོར་བར་བསྐྱེད་ནས་སོ། །རྣམ་པར་ཅིས་ཤེ་ན་གསུངས་པ། དེ་བཞིན་གཤེགས་པ་རྣམས་ཐམས་ཅད་
ཀྱི་ཞེས་པ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་ནི་མི་བསྐྱོད་པ་ལ་སོགས་པ་རྣམས་སོ། །ཉི་མའི་དཀྱིལ་འཁོར་ཡང་འདི་རྣམས་ཁོ་ནའོ། །ཤེས་རབ་ཀྱི་ཕ་རོལ་ཏུ་ཕྱིན་པ་མདོར་བསྟན་པ་ཆོས་ཀྱི་ཚིག་ཅེས་པ་ནི་དྲན་པ་ཉེ་བར་གཞག་པ་ལ་སོགས་པའི་ཚིག་གོ། །འཇིག་རྟེན་དུ་ཡང་ཉེ་བར་ལེན་པ་མེད་དོ་ཞེས་པ་
ནི་ཉེ་བར་ཐོབ་པ་མེད་པའོ། །ལུས་ལ་སོགས་པའི་ཆོས་མཉམ་པ་ཅན་ནི་སྟོང་པ་ཉིད་དོ། །གང་དེ་ཁོ་ན་གནས་ཏེ་གཞིའི་རང་བཞིན་ཡིན་པ་དེ་ཡང་ཉེ་བར་ཐོབ་པ་མེད་དོ། །རྣམ་པར་སྣང་མཛད་ཀྱི་རྣལ་འབྱོར་སྔོན་དུ་བྱས་ནས་ཞེས་པ་ནི་དེའི་སྙིང་པོ་རང་གི་སྙིང་གའི་རྡོ་རྗེ་ལ་བཀོད་ནས་དྲན་པ་ཉེ་བར་གཞག་པ་རྣམས་ཀུན་
རྫོབ་དང་དོན་དམ་པ་ཇི་ལྟ་བ་བཞིན་དུ་སྒོམ་པར་བྱེད་པའི་སྐུའོ། །དེ་བཞིན་དུ་དཔེ་བྱད་རྣམས་ཀྱི་མཐར་ཐུག་པར་ཇི་སྲིད་པར་རོ། །མི་སྤོང་བའི་ཆེད་དུ་ནི་དོན་དམ་པར་ཆོས་ཐམས་ཅད་དངོས་པོ་མེད་པའི་ཕྱིར་རོ། །མི་སྤོང་བ་མ་ཡིན་པའི་ཆེད་དུ་སྟེ་མ་བྱུང་བ་ཡོངས་སུ་བརྟགས་པ་རིག་བཞིན་པ་ཉིད་ཀྱི་ཕྱིར་དོན་དམ་པར་
གཉིས་སུ་མེད་པའོ། །དོན་དམ་པའི་སྒོ་ནས་དངོས་པོ་མཐར་ཐུག་པ་མེད་པའི་ཕྱིར་དང་ཀུན་རྫོབ་ཀྱི་སྒོ་ནས་ཇི་ལྟར་སྣང་བ་ཐེག་པ་ལས་སོ་སོར་འཇུག་པའོ། །སྤྲོས་པ་མེད་པ་ནི་དོན་དམ་པར་གཉིས་སུ་མེད་པའི་ཚུལ་ལོ། །ཆོས་ཐམས་ཅད་མཉམ་པ་ཉིད་ལ་གནས་པ་ནི་བཅོམ་ལྡན་འདས་རྣམ་པར་སྣང་མཛད་ཉིད་དོ། །
སྟོབས་ཐམས་ཅད་ཅེས་པ་ནི་སྟོབས་བྱེད་པ་དང་བྲལ་བའོ། །ཅིས་ན་གདོད་མ་ནས་སྤྲོས་པ་མེད་པའོ། །ཅི་རུ་གཞན་ཉེ་བར་ལྷག་པའི་སྤྲོས་པ་མེད་པར་འགྱུར་ཞེ་ན་གསུངས་པ། གདོད་མ་ནས་དག་པ་ཞེས་སོ། །ངག་སོ་སོར་ཡང་དག་པར་རིག་པ་ཞེས་པ་ནི་ངེས་པའི་ཚིག་སོ་སོར་ཡང་དག་པར་རིག་པའོ། །ཅིའི་ཕྱིར་