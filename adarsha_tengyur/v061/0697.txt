སོགས་པ་གསུངས་པ་འདིས་འདི་དག་སྟོན་པར་བྱེད་དོ། །དེ་བཞིན་གཤེགས་པ་ནི་ཟད་པ་མེད་པ་ཟད་པ་མེད་པ་ནི་དབྱེར་མེད་པའི་ཤེས་རབ་ཀྱི་རང་བཞིན་འདིས་བཅོམ་ལྡན་འདས་སོ། །མེའི་དཀྱིལ་འཁོར་ནི་མེ་ལྷའི་དཀྱིལ་འཁོར་དེ་ལ་ཟླ་བ་ལ་གནས་པར་བསམ་པར་
བྱའོ། །ནམ་མཁའ་མཛོད་ཀྱི་སྒྲུབ་ཐབས་བསྟན་པ་ཐམས་ཅད་གཏོང་བ་ཞེས་པ་ལ་སོགས་པ་གསུངས་པ། མེ་ལོང་ལྟ་བུར་བྱང་ཆུབ་སེམས། །ཞེས་པ་ནི་ཟླ་བའི་དཀྱིལ་འཁོར་རོ། །རྡོ་རྗེའི་རྣལ་འབྱོར་བདག་ཅེས་པ་ནི་ལྷ་དང་དབྱེར་མི་ཕྱེད་པའི་ང་རྒྱལ་ཅན་ནོ། །ནམ་མཁའ་ལ་
རིན་ཆེན་འབྱུང་གནས་ཞེས་པ་སྟོང་པ་ཉིད་བསྒོམ་པ་སྔོན་དུ་འགྲོ་བས་རིན་པོ་ཆེའི་མཚན་མ་རྨད་དུ་བྱུང་བའོ། །ལག་ན་རིན་ཆེན་གྱི་སྒྲུབ་ཐབས་ཉེ་བར་བསྟན་པ་རིན་ཆེན་དཀྱིལ་འཁོར་ཞེས་པ་ལ་སོགས་པ་གསུངས་པ། རིན་ཆེན་དཀྱིལ་འཁོར་ལས་བྱུང་ཞེས་པ་རིན་པོ་ཆེའི་འོད་ཟེར་འབར་
བ་ལས་རྫོགས་པ། རིན་པོ་ཆེའི་གཟི་བརྗིད་ཀྱི་མཆོག་རིན་པོ་ཆེའི་འོད་གསལ་བའི་དཀྱིལ་འཁོར་རོ། །རྡོ་རྗེའི་རྣལ་འབྱོར་གྱིས་ཞེས་པ་རང་ལྷ་དང་དབྱེར་མི་ཕྱེད་པའི་རབ་ཏུ་སྦྱོར་བས་སོ། །དབང་ཆེན་མེ་ལས་ཡང་དག་འབྱུང་། །ཞེས་པ་དབང་ཆེན་གྱི་དཀྱིལ་འཁོར་ལ་གནས་པའི་མེའི་
དཀྱིལ་འཁོར་ལ་རྣམ་པར་གནས་པའོ། །བློ་གྲོས་རྒྱ་མཚོའི་སྒྲུབ་ཐབས་ཉེ་བར་བསྟན་པ་ཆོས་དབྱིངས་ཞེས་པ་ལ་སོགས་པ་གསུངས་པ། ཆོས་དབྱིངས་མཉམ་པ་ཞེས་པ་དོན་དམ་པ་གཉིས་སུ་མེད་པའོ། །བདུད་རྩིའི་ཆུ་ཡིས་ཡོངས་བཀང་བ། །ཞེས་པ་ནི་ཀུན་རྫོབ་ཏུ་བདུད་རྩིའི་
རང་བཞིན་གྱི་མཚོའོ། །དེར་པདྨ་གཅིག་རྣམ་པར་གནས་པའོ། །ཆུ་ལྷའི་ལུས་ཞེས་པ་ནི་ཆུ་ལྷའི་དཀྱིལ་འཁོར་རོ། །རྩེ་མོ་བརྒྱ་པ་བྱུང་ཞེས་པ་ནི་རྩེ་མོ་བརྒྱ་དང་ལྡན་པའོ། །རྡོ་རྗེ་སྙིང་པོའི་སྒྲུབ་ཐབས་བསྟན་པའི་ཕྱིར། དབང་ཆེན་དཀྱིལ་འཁོར་ཞེས་བྱ་བ་ལ་སོགས་པ་གསུངས་
པ་གང་གང་ལ་སོགས་པར་སྤྲོ་ན་གཏུག་ཅིང་མཐོ་བ་ཞེས་པ་ནི་སྤྲིན་བཞིན་དུ་མཐོ་བའོ། །སྙིང་གར་རྡོ་རྗེ་ཞེས་པ་ནི་སྙིང་གར་ཟླ་བ་ལ་རྡོ་རྗེ་དང་བཅས་པའོ། །དགུག་ཅེས་པ་ལ་སོགས་པས་གཉིས་སུ་མེད་པ་ཉིད་དུ་བསྟན་ཏོ་ཞེས་པའོ། །རྡོ་རྗེ་ང་ཞེས་པ་སྟེ་རྡོ་རྗེ་སྙིང་པོ་ངའོ། །བདག་