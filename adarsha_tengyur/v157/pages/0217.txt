པར་བྱེད་པའོ། །བདེ་བར་གཤེགས་པའི་མདོ་ཞེས་བྱ་བ་ལུང་བཞི་པོ་དག་ཡིན་པར་དོགས་པ་བསལ་བའི་ཕྱིར། བདེ་བར་གཤེགས་པ་ཞེས་བྱ་བ་ནི་སྟོན་པའོ་ཞེས་བྱ་བ་ལ་སོགས་པ་གསུངས་སོ། །དེས་ཉེ་བར་སྦྱར་བའི་མདོ་འམ་ཞེས་བྱ་བ་ནི་བདེ་བར་གཤེགས་པ་བཅོམ་ལྡན་
འདས་དེས་ཉེ་བར་སྦྱར་ཅིང་ཉེ་བར་བསྟན་པ་བསླབ་པའི་མདོ་སོ་སོ་ཐར་པའི་མདོ་སྡེ་གང་ཡིན་པ་དེ་ཉིད་འདིར་བདེ་བར་གཤེགས་པའི་མདོ་ཡིན་ནོ་ཞེས་བྱ་བའི་ཐ་ཚིག་གོ། །ཡང་ན་མདོ་ཡང་དག་པར་སྦྱོར་བའོ་ཞེས་བྱ་བ་ནི་སོ་སོར་ཐར་པའི་མདོའི་རྣམ་པར་བཤད་པར་གྱུར་པ་འདུལ་བའི་སྡེ་སྣོད་
ཐམས་ཅད་དེ་དག་ཐམས་ཅད་ཀྱི་མདོ་དང་ཡང་དག་པར་སྦྱོར་བར་བྱེད་པའི་ཕྱིར་ཏེ། མདོས་དེ་དག་ཐམས་ཅད་འཕངས་པའི་ཕྱིར་རོ། །བཀའ་བློ་མི་བདེ་བ་ཉིད་དོ་ཞེས་བྱ་བ་བཀའ་བློ་མི་བདེ་བའི་ཚིག་གང་ལ་ཡོད་པ་དེ་བཀའ་བློ་མི་བདེ་བའོ། །དེའི་དངོས་པོ་ནི་དེ་ཉིད་དོ། །སྨྲ་བ་ཞེས་བྱ་བ་ནི་བསྟོད་
པའོ། །རྣམ་པར་སྨྲ་བ་ཞེས་བྱ་བ་ནི་ཡང་དག་མ་ཡིན་པའི་ཡོན་ཏན་སྒྲོ་འདོགས་པའོ། །ཐོ་འཚམས་པར་མི་བགྱིད་དོ་ཞེས་བྱ་བ་ནི་བཤུང་བར་མི་བྱེད་པའོ། །བློ་རྣོ་བ་ཞེས་བྱ་བ་ནི་བློས་ཟིན་པའོ། །བརྟན་པ་ཞེས་བྱ་བ་ནི་བློ་མི་འགྱུར་བའོ། །སྦྱིན་པ་ཞེས་བྱ་བ་ནི་ནོར་འབུལ་བའོ། །མཆོད་པ་ཞེས་
བྱ་བ་ནི་མཆོད་ཡོན་དང་མེ་ཏོག་ལ་སོགས་པས་མཆོད་པའོ། །བསྙེན་བཀུར་ཞེས་བྱ་བ་ནི་ཕྱག་ལ་སོགས་པས་མཆོད་པའོ། །ཚིག་མི་བཅག་པ་ཞེས་བྱ་བ་ནི་འདའ་བར་མི་བྱེད་པའོ། །དེས་ཤིང་ཞེས་བྱ་བ་ནི་སྙན་པར་སྨྲ་བའོ། །འགྲོགས་ན་བདེ་བ་ཞེས་བྱ་བ་ནི་དགའ་བར་བྱེད་པའོ། །གྲོང་སྲུང་
ཞེས་བྱ་བ་ནི་གདོལ་པ་ལ་སོགས་པའོ། །གུས་པ་དང་བཅས་པ་ཞེས་བྱ་བ་ནི་ངོ་ཚ་ཤེས་པ་དང་བཅས་པའོ། །རྗེས་དང་བཅས་པ་ཞེས་བྱ་བ་ནི་བླ་མའི་འདུ་ཤེས་ཀྱིས་རྗེས་དང་བཅས་པ་ཞེས་བྱ་བའི་ཐ་ཚིག་གོ། །འཇིག་པ་དང་བཅས་པའི་དབང་དུ་འགྱུར་བ་ཞེས་བྱ་བ་ནི་ཁྲེལ་ཡོད་པ་དང་བཅས་པས་
དབང་སྒྱུར་བར་བྱེད་པའི་ཐ་ཚིག་གོ། །བཀའ་བློ་མི་བདེ་བའི་དགེ་འདུན་ལྷག་མ་སྟེ་བཅུ་གསུམ་པའི་ཚིག་རྣམ་པར་བཤད་པ་རྫོགས་སོ།།      །།འདུལ་བ་རྣམ་པར་འབྱེད་པའི་ཚིག་རྣམ་པར་བཤད་པ་སློབ་དཔོན་དུལ་བའི་ལྷས་ཉེ་བར་སྦྱར་བ་ལས་དགེ་འདུན་ལྷག་མ་རྣམས་ཀྱི་ཚིག་རྣམ་