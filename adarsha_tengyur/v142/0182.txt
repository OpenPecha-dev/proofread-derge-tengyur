པའི་ཕྱིར་དེ་ནི་རླུང་ཁོ་ནའི་ལས་ཡིན་གྱི། རྐུབ་ཀྱི་དབང་པོ་ནི་མ་ཡིན་ཏེ། དེ་ནི་མི་དམིགས་པའི་ཕྱིར་རོ། །མདོམས་ཀྱང་ཀུན་ཏུ་དགའ་བར་བྱ་བ་ལ་དབང་པོ་ཉིད་མ་ཡིན་ཏེ་ཞེས་བྱ་བ་ལ། ཚིག་གི་དོན་གྱི་ཀུན་ཏུ་དགའ་བར་བྱ་བ་ལ་ལུས་ཀྱི་དབང་པོའི་ཕྱོགས་གཅིག་པོ་མོ་དང་ཕོའི་དབང་པོ་
ལས་མ་གཏོགས་པའི་མདོམས་སུ་བཏགས་པ་དབང་པོ་ཉིད་མ་ཡིན་ཏེ་ཉོན་མོངས་པ་ཅན་གྱི་བདེ་བ་དེ་ནི་ལུས་ཀྱི་དབང་པོའི་ཕྱོགས་གཅིག་གི་མོ་དང་ཕོའི་དབང་པོས་བྱས་པ་ཡིན་ནོ་ཞེས་བྱ་བ་ཡིན་ཏེ། ལྐོག་མ་དང་སོ་དང་མིག་གི་ལམ་དང་ཚིགས་རྣམས་ཀྱང་ཞེས་བྱ་བ་རྒྱས་པར་འབྱུང་བ་ནི། 
གལ་ཏེ་ཇི་སྐད་དུ་བཤད་པའི་རྒྱུས་དབང་པོ་དག་ནི་དེ་སྙེད་ཁོ་ན་ཡིན་ནོ་ཞེས་བྱ་བར་མི་འདོད་ན་ལྐོག་མ་ཡང་མིད་པ་དང་སོ་ཡང་བཅའ་བ་དང་མིག་གི་ལམ་ཡང་འབྱེད་པ་དང་འཛུམས་པ་དང་། ཚིགས་ཀྱང་རུས་པའི་ཚིགས་བསྐུམ་པ་དང་བརྐྱང་བའི་བྱ་བ་དག་ལ་དབང་པོ་ཉིད་ཡིན་པར་
ཐལ་བར་འགྱུར་རོ། །རྒྱུར་གྱུར་པ་ཐམས་ཅད་ཅེས་བྱ་བ་རྒྱས་པར་འབྱུང་བ་ནི་གལ་ཏེ་གང་ཞིག་གང་ལ་རྩལ་ཡོད་པ་དེ་དེ་ལ་དབང་པོ་ཉིད་ཡིན་པར་འདོད་ཀྱི་གོང་དུ་བཤད་པའི་རྒྱུ་ངེས་པ་དེ་ནི་མི་འདོད་ན་ས་བོན་ལ་སོགས་པ་རྒྱུར་གྱུར་པ་ཐམས་ཅད་རང་གི་བྱ་བ་སྟེ་རང་གི་འབྲས་བུ་མྱུ་གུ་ལ་
སོགས་པའི་མཚན་ཉིད་ཀྱི་བྱ་བ་ལ་དབང་པོ་ཉིད་ཡིན་པར་ཐལ་བར་འགྱུར་རོ་ཞེས་བྱ་བར་སྐབས་དང་སྦྱར་རོ། །དེ་ལྟ་བས་ན་ངག་ལ་སོགས་པ་ནི་དབང་པོ་ཉིད་ཡིན་པར་རིགས་པ་མ་ཡིན་ནོ། །དེ་ལ་མིག་ལ་སོགས་པ་ཞེས་བྱ་བ་རྒྱས་པར་འབྱུང་བ་ལ་དེ་ལ་ཞེས་བྱ་བ་ནི་ཚིག་གི་ཕྲད་ཡིན་
ནོ། །བསྟན་ཟིན་ཏོ་ཞེས་བྱ་བ་ནི། དེ་དག་རྣམས་ཀྱི་རྣམ་ཤེས་རྟེན། །མིག་ལ་སོགས་གཟུགས་དང་བ་རྣམས། །ཞེས་བྱ་བ་དང་། ལུས་ལས་མོ་དང་ཕོའི་དབང་དག །ཅེས་བྱ་བ་ཡིན་ནོ། །སྲོག་གི་དབང་པོ་ཞེས་བྱ་བ་ནི། སྲོག་ནི་ཚེ་ཡིན་དྲོད་དང་ནི། །རྣམ་ཤེས་རྟེན་གང་ཡིན་པའོ། །
ཞེས་བྱ་བ་འདིར་རོ། །དད་པ་ལ་སོགས་པ་རྣམས་ནི་སེམས་ལས་བྱུང་བ་དག་གི་ནང་ནས་ཞེས་བྱ་བ་ནི། དད་དང་བག་ཡོད་ཤིན་ཏུ་སྦྱངས། །ཞེས་བྱ་བའི་ཕྱོགས་འདིར་རོ། །ཚོར་བ་ལ་སོགས་པ་ཡང་། ཚོར་བ་མྱོང་བ་ཞེས་བྱ་བ། །ཚོར་དང་སེམས་པ་འདུ་ཤེས་དང་། །ཞེས་བྱ་བ་འབྱུང་