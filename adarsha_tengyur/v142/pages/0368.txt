ཕྱིར་རྣམ་པར་སྨིན་པའི་འབྲས་བུ་གཅིག་པ་ཡང་མ་ཡིན་ནོ། །རྒྱུ་མཐུན་པའི་འབྲས་བུ་གཅིག་པ་ཡང་མ་ཡིན་ཏེ། རྒྱུ་ཐ་དད་པའི་ཕྱིར་ཐོབ་པ་རྣམས་ཀྱི་རྒྱུ་མཐུན་པའི་འབྲས་བུ་ནི་རྒྱུ་མཐུན་པ་ཁོ་ན་ཡིན་ནོ། །སེམས་ཀྱི་རྗེས་སུ་འཇུག་པ་རྣམས་ཁོ་ན་དང་འབྲས་བུ་དང་རྣམ་པར་
སྨིན་པ་དང་རྒྱུ་མཐུན་པའི་འབྲས་བུ་གཅིག་པར་འདོད་ཀྱི་ཐོབ་པ་རྣམས་དང་ནི་མ་ཡིན་ནོ། །དེ་དག་ནི་སེམས་དང་ལྷན་ཅིག་སྤྱོད་པའི་ངང་ཚུལ་ཅན་ཏེ་ལྷན་ཅིག་སྤྱོད་པར་བྱེད་པའི་ཚུལ་ཅན་ཡང་མ་ཡིན་ནོ། །དེ་ཐམས་ཅད་ཀྱང་རུང་མོད་ཀྱི་ཞེས་བྱ་བ་ནི་རེ་ཞིག་གང་ལྷན་ཅིག་འབྱུང་
བའི་རྒྱུས་རྒྱུ་ཡིན་པར་དེ་ནི་ལྷན་ཅིག་འབྱུང་བ་ཡང་ཡིན་ནོ་ཞེས་བྱ་བ་རྒྱས་པར་བཤད་པ་གང་ཡིན་པའོ། །ས་བོན་ལ་སོགས་པ་ཞེས་བྱ་བའི་སྒྲས་ནི་མྱུ་གུ་དང་སྡོང་བུ་དང་འདབ་མ་ལ་སོགས་པ་བསྡུའོ། །ཚུལ་འདི་མི་སྣང་ཞེས་བྱ་བ་ནི་ལྷན་ཅིག་འབྱུང་བ་དག་གི་རྒྱུ་དང་འབྲས་
བུའི་དངོས་པོའི་མཚན་ཉིད་ཀྱི་ཚུལ་མི་སྣང་བ་སྟེ། ས་བོན་སྔ་ལ་མྱུ་གུ་འཕྱི་བ་དང་། བསྣུན་པ་སྔ་ལ་སྒྲ་འཕྱི་བའི་ཕྱིར་རོ། །དཔེར་ན་མར་མེ་དང་འོད་དག་དང་མྱུ་གུ་དང་གྲིབ་མ་དག་ལྟ་བུ་ཡིན་ནོ་ཞེས་བྱ་བ་ཅི་ཞེ་ན། རྒྱུ་དང་འབྲས་བུའི་དངོས་པོ་ཞེས་བྱ་བར་སྦྱར་ཏེ། མར་མེ་ཡང་
འོད་དང་བཅས་པར་འབྱུང་གི། འོད་མེད་པར་མ་ཡིན་ལ་མྱུ་གུ་ཡང་ཉིན་པར་སྐྱེ་བ་ཉིད་ན་གྲིབ་མ་འབྱུང་མོད་ཀྱི། འོན་ཀྱང་མར་མེ་ཡང་འོད་ཀྱི་ལྷན་ཅིག་འབྱུང་བའི་རྒྱུ་ཡིན་ལ། མྱུ་གུ་ཡང་གྲིབ་མའི་ཡིན་པ་དེ་དང་འདྲའོ། །རེ་ཞིག་དཔྱད་པར་བྱའོ་ཞེས་རྒྱས་པར་འབྱུང་བ་ལ་ཕ་རོལ་
པའི་བསམ་པ་ནི་དཔེ་འདི་མ་གྲུབ་པོ་སྙམ་པ་ཡིན་ནོ། །ཚོགས་པ་སྔར་བྱུང་བ་མར་དང་སྙིང་པོ་ལ་སོགས་པ་ཁོ་ན་མར་མེ་འོད་དང་བཅས་པ་འབྱུང་བའི་རྒྱུ་ཡིན་ཏེ། མར་མེ་དང་འོད་ཀྱི་རྒྱུ་ནི་ཚོགས་པ་དེ་ཁོ་ན་ཡིན་གྱི་འོད་ཀྱི་རྒྱུ་མར་མེ་ཡིན་པར་ནི་མི་འདོད་དོ། །དེ་བཞིན་དུ་མྱུ་གུ་གྲིབ་མ་
དང་བཅས་པར་སྐྱེ་བ་ལ། ཡང་ཚོགས་པ་སྔར་བྱུང་བ་ས་བོན་དང་ཉི་མ་ལ་སོགས་པ་ཁོ་ན་བརྗོད་པར་བྱའོ། །ངེས་པར་ཞེས་བྱ་བ་ནི་གང་ཞིག་ཡོད་ན་ཆོས་གང་ཞིག་ངེས་པར་ཡོད་པ་ཡིན་གྱི་མ་ངེས་པ་ནི་མ་ཡིན་པའོ། །དེ་ནི་རྒྱུ་ཡིན་ཞིང་ཅིག་ཤོས་ནི་རྒྱུ་དང་ལྡན་པ་ཡིན་ཏེ། འབྲས་བུའི་