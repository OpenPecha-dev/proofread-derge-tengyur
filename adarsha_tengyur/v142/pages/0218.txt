གསུམ་པར་སྐྱེས་པ་དང་མི་ལྡན་ནོ། །ཡིད་མི་བདེ་བའི་དབང་པོ་དང་ནི་འདོད་པའི་འདོད་ཆགས་དང་བྲལ་བའི་གནས་སྐབས་ན་མི་ལྡན་ནོ། །དད་པ་ལ་སོགས་པ་ལྔ་དང་ནི་དགེ་བའི་རྩ་བ་ཀུན་དུ་ཆད་པའི་གནས་སྐབས་ན་མི་ལྡན་ནོ། །ཀུན་ཤེས་པར་བྱེད་པའི་དབང་པོ་དང་ནི་སོ་སོའི་སྐྱེ་བོ་དང་
འབྲས་བུ་ལ་གནས་པའི་གནས་སྐབས་ན་མི་ལྡན་ནོ། །ཀུན་ཤེས་པའི་དབང་པོ་དང་ནི་སོ་སོའི་སྐྱེ་བོ་དང་མཐོང་བའི་ལམ་དང་མི་སློབ་པའི་གནས་སྐབས་ན་མི་ལྡན་ནོ། །ཀུན་ཤེས་པ་དང་ལྡན་པའི་དབང་པོ་དང་ནི་སོ་སོའི་སྐྱེ་བོ་དང་སློབ་པའི་གནས་སྐབས་ན་མི་ལྡན་ནོ། །གང་ཞིག་ལུས་ཀྱི་དབང་
པོ་དང་ལྡན་པ་དེ་ཡང་བཞི་དང་ལྡན་ནོ་ཞེས་བྱ་བ་ནི་འདོད་པ་དང་གཟུགས་ཀྱི་ཁམས་སུ་སྐྱེས་པ་ནི་ལུས་ཀྱི་དབང་པོ་དང་ལྡན་པ། དེ་གཞན་དག་དང་ནི་གདོན་མི་ཟ་བར་ལྡན་པ་མ་ཡིན་ཏེ། མིག་ལ་སོགས་པ་དག་དང་ནི་འདོད་པའི་ཁམས་ན་མ་ཐོབ་པ་དང་རྣམ་པར་ཉམས་པའི་གནས་སྐབས་ན་མི་
ལྡན་ནོ། །ཕོ་དང་མོའི་དབང་པོ་དག་དང་ནི་གནས་སྐབས་དེ་དང་གཟུགས་ཀྱི་ཁམས་ན་མི་ལྡན་ནོ། །སྡུག་བསྔལ་དང་ནི་དེ་ཉིད་ན་མི་ལྡན་ནོ། །བདེ་བ་དང་ནི་སོ་སོའི་སྐྱེ་བོ་བསམ་གཏན་བཞི་པར་སྐྱེས་པ་དང་མི་ལྡན་ནོ། །ཡིད་བདེ་བ་དང་ནི་སོ་སོའི་སྐྱེ་བོ་བསམ་གཏན་གསུམ་པ་དང་བཞི་
པར་སྐྱེས་པ་མི་ལྡན་ནོ། །ཡིད་མི་བདེ་བ་དང་དད་པ་ལ་སོགས་པ་གཞན་དག་དང་མི་ལྡན་པ་ནི་སྔ་མ་བཞིན་དུ་བརྗོད་པར་བྱའོ། །མིག་སོགས་ལྡན་ལ་ལྔ་དང་ལྡན། །ཞེས་བྱ་བ་ནི་མིག་དང་རྣ་བ་དང་སྣ་དང་ལྕེ་དང་ལྡན་པ་ལ་ཞེས་བྱ་བའི་ཐ་ཚིག་གོ། །དེ་དང་ཞེས་བྱ་བ་ནི་མིག་དེ་དང་སྟེ་མིག་
ཡོད་ན་ལུས་ཀྱི་དབང་པོ་གདོན་མི་ཟ་བར་ཡོད་ཀྱི། རྣ་བ་ལ་སོགས་པ་ནི་མ་ཡིན་ཏེ། འདོད་པའི་ཁམས་ན་མ་ཐོབ་པ་དང་རྣམ་པར་ཉམས་པ་སྲིད་པའི་ཕྱིར་རོ། །ཕོ་དང་མོའི་དབང་པོ་ལ་སོགས་པ་འཁྲུལ་པ་ནི་སྔ་མ་བཞིན་དུ་བརྗོད་པར་བྱའོ། །རྣ་བ་དང་སྣ་དང་ལྕེའི་དབང་པོ་དག་དང་
ལྡན་པ་ཡང་དེ་དང་འདྲ་བར་རིག་པར་བྱའོ་ཞེས་བྱ་བ་ནི་གང་ཞིག་རྣ་བའི་དབང་པོ་དང་ལྡན་པ་དེ་ནི་གདོན་མི་ཟ་བར་བཏང་སྙོམས་དང་སྲོག་དང་ཡིད་དང་ལུས་ཀྱི་དབང་པོ་དག་དང་དེ་དང་དབང་པོ་ལྔ་དང་ལྡན་ཏེ་ཞེས་བྱ་བ་དེ་ལྟ་བུར་ཐམས་ཅད་སྦྱར་བར་བྱའོ། །ཡིད་བདེ་ལྡན་ཡང་ཞེས་པ་ཅི་ཞེ་ན།