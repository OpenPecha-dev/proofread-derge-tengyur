འབྱུང་བའི་ཕྱིར་རོ། །སྤྲུལ་པའི་སེམས་ཀྱི་མཇུག་ཐོགས་སུ་དགེ་བ་ཞེས་བྱ་བ་ནི་སྤྲུལ་པ་ལས་ལྡང་བའི་ཚེའོ། །དེའི་མཇུག་ཐོགས་སུ་སེམས་བཅུ་གཅིག་ཁོ་ན་འབྱུང་སྟེ་ཞེས་བྱ་བ་ནི་ཉིང་མཚམས་སྦྱོར་བ་དང་། སྙོམས་པར་འཇུག་པ་དང་། དེ་ལས་ལྡང་
བ་དང་སྤྲུལ་པ་ལ་འཇུག་པའི་ཚེ་དག་ན་སེམས་བཅུ་གཅིག་འབྱུང་བ་སྲིད་དོ། །ཇི་ལྟར་ཞེ་ན་རང་གི་ས་པ་གསུམ་དང་འདོད་པ་ན་སྤྱོད་པ་རྣམས་ཏེ། ལྡང་བའི་ཚེ་དགེ་བ་དང་ཉིང་མཚམས་སྦྱོར་བའི་ཚེ་ཉོན་མོངས་པ་ཅན་གཉིས་དང་། མ་བསྒྲིབས་ལ་ལུང་དུ་མ་བསྟན་པ་སྤྲུལ་པའི་སེམས་
དང་། གཟུགས་མེད་པ་ན་སྤྱོད་པ་ཉིང་མཚམས་སྦྱོར་བའི་ཚེ་བསྒྲིབས་ལ་ལུང་དུ་མ་བསྟན་པ་དང་། སྙོམས་པར་འཇུག་པའི་ཚེ་དགེ་བ་དང་སློབ་པ་དང་མི་སློབ་པ་དག་གོ། །གཟུགས་མེད་པ་ན་སྤྱོད་པའི་མ་བསྒྲིབས་ལ་ལུང་དུ་མ་བསྟན་པ་ནི་གདོན་མི་ཟ་བར་མི་འབྱུང་སྟེ། ཉོན་
མོངས་པ་ཅན་མ་ཡིན་པའི་ཕྱིར་དང་། སྙོམས་པར་འཇུག་པ་ལ་སོགས་པར་མི་རུང་བའི་ཕྱིར་རོ། །དེ་ནི་གཟུགས་ན་སྤྱོད་པ་དང་འདོད་པ་ན་སྤྱོད་པའི་སྤྲུལ་པའི་སེམས་ཇི་ལྟ་བར་སྦྱོར་བས་ཐོབ་པར་བྱ་བ་ཡང་མ་ཡིན་ནོ། །འདོད་པ་ན་སྤྱོད་པའི་ཉོན་མོངས་པ་ཅན་གཉིས་དང་གཟུགས་མེད་
པ་ན་སྤྱོད་པའི་མ་བསྒྲིབས་ལ་ལུང་དུ་མ་བསྟན་པ་མ་གཏོགས་སོ་ཞེས་བྱ་བ་ནི་གཟུགས་ན་སྤྱོད་པའི་དགེ་བ་ནི་འདོད་པ་ན་སྤྱོད་པའི་ཉོན་མོངས་པ་ཅན་གཉིས་ལས་མི་འབྱུང་སྟེ། ཉོན་མོངས་པ་ཅན་གཉིས་པོ་དེ་ནི་དེའི་སྦྱོར་བ་ཡིན་པར་འོས་པ་མ་ཡིན་པའི་ཕྱིར་རོ། །དེ་ཉིད་ཀྱི་ཕྱིར་དང་། དགེ་
བས་ཉིང་མཚམས་སྦྱོར་བ་མེད་པའི་ཕྱིར་དེ་ནི་གཟུགས་མེད་པ་ན་སྤྱོད་པའི་མ་བསྒྲིབས་ལ་ལུང་དུ་མ་བསྟན་པ་ལས་ཀྱང་མི་འབྱུང་ངོ་། །འདོད་པ་ན་སྤྱོད་པའི་ཉོན་མོངས་པ་ཅན་གཉིས་དང་སློབ་པ་དང་མི་སློབ་པ་མ་གཏོགས་སོ་ཞེས་བྱ་བ་ནི་གཟུགས་ན་སྤྱོད་པའི་བསྒྲིབས་ལ་ལུང་དུ་མ་བསྟན་
པ་ནི་འདོད་པ་ན་སྤྱོད་པའི་ཉོན་མོངས་པ་ཅན་གཉིས་ལ་ཡང་མི་འབྱུང་སྟེ། དེ་དག་མ་སྤངས་པར་གཟུགས་ཀྱི་ཁམས་སུ་ཉིང་མཚམས་སྦྱོར་བ་མེད་པས་བསྒྲིབས་ལ་ལུང་དུ་མ་བསྟན་པའི་སེམས་མི་སྲིད་པའི་ཕྱིར་རོ། །སློབ་པ་དང་མི་སློབ་པ་དག་ལས་ཀྱང་མ་ཡིན་ཏེ། དེ་ན་