ཤེས་པ་ལ་འདུན་པ་དང་འདོད་ཆགས་གང་ཡིན་པ་དེ་སྤོངས་ཤིག །འདུན་པ་དང་འདོད་ཆགས་སྤངས་ན་ཁྱེད་ཀྱིས་རྣམ་པར་ཤེས་པ་དེ་ལྟ་བུ་དེ་ཡང་སྤངས་པར་འགྱུར་རོ་ཞེས་བྱ་བ་ཡིན་ནོ། །དེ་ལྟར་ན་དུས་གསུམ་པའི་སྡུག་བསྔལ་ཡང་ཞེས་བྱ་བ་ནི་འདུན་པ་དང་
འདོད་ཆགས་སྤངས་པ་ཁོ་ན་གཟུགས་ལ་སོགས་པ་སྡུག་བསྔལ་སྤངས་པ་ཡིན་ལ། འདུན་པ་དང་འདོད་ཆགས་མ་འོངས་པ་དེ་ཡང་མི་སྐྱེ་བར་འགྱུར་ཏེ། དེའི་ཕྱིར་དུས་གསུམ་པའི་སྡུག་བསྔལ་ཡང་སྤང་བར་རུང་ངོ་ཞེས་སྟོན་པར་བྱེད་དོ། །དེར་ཡང་ཚུལ་ནི་
འདི་ཁོ་ན་ཡིན་ནོ་ཞེས་བྱ་བ་ནི་གལ་ཏེ་འདས་པ་དང་མ་འོངས་པ་དང་ད་ལྟར་བྱུང་བའི་ཉོན་མོངས་པ་སྤང་བར་འགྱུར་རོ་ཞེས་འབྱུང་བ་དེར་ཡང་ཚུལ་ནི་ཉོན་མོངས་པ་འདོད་ཆགས་སམ་ཞེ་སྡང་ལ་འདུན་པ་དང་འདོད་ཆགས་གང་ཡིན་པ་དེ་སྤོངས་ཤིག་ཅེས་བྱ་བ་རྒྱས་པར་སྦྱར་
བ་འདི་ཁོ་ན་ཡིན་ཏེ། དེ་ལ་དམིགས་པའི་ཉོན་མོངས་པ་སྤངས་པས་ཀྱང་ཉོན་མོངས་པ་སྤངས་པ་ཡིན་གྱི། རང་གི་ངོ་བོས་ནི་མ་ཡིན་པ་ཉིད་པས་དུས་གསུམ་པའི་ཉོན་མོངས་པ་ཡང་སྤངས་པར་རུང་ངོ་ཞེས་བྱ་བའི་ཐ་ཚིག་གོ། །ཡང་ན་དགོངས་པ་ནི་ཞེས་བྱ་
བ་རྒྱས་པར་འབྱུང་བ་ལ། ཚེ་རབས་སྔ་མ་པ་ནི་ཚེ་རབས་སྔ་མ་ལ་ཡོད་པ་ཡིན་ནོ། །ཚེ་འདི་པ་ནི་ཚེ་འདི་ལ་ཡོད་པ་ཡིན་ཏེ། དེ་ལྟར་ན་ཉོན་མོངས་པ་སྐད་ཅིག་མ་གཅིག་པ་བསྩལ་བ་ཡིན་ནོ། །འདི་ཇི་ལྟར་རྟོགས་པར་བྱ་ཞེ་ན། ཚེ་རབས་སྔ་མ་དང་ཚེ་འདི་
པའི་ཉོན་མོངས་པ་ཐམས་ཅད་སྦྱར་གྱི་སྐད་ཅིག་མ་གཅིག་ནི་མ་ཡིན་ནོ། །དེའི་ཕྱིར་དཔེར་ན་སྲེད་པ་རྣམ་པར་སྤྱད་པ་དག་ལ་ཞེས་བྱ་བ་རྒྱས་པར་སྨོས་ཏེ། གཞན་དག་ལ་ཡང་དེ་ལྟ་བུ་མཐོང་བས་དེ་ལྟ་བུ་ཡིན་པར་ཁོང་དུ་ཆུད་པར་བྱའོ། །འདས་པའི་དུས་ཀྱི་
སྐད་ཅིག་མ་གཅིག་ལ་སྲེད་པ་རྣམ་པར་སྤྱད་པ་བཅོ་བརྒྱད་ཇི་ལྟར་རུང་སྟེ། དེའི་ཕྱིར་འདས་པའི་ཚེ་རབས་ཀྱི་དབང་དུ་མཛད་ནས་གསུངས་པ་ཡིན་ནོ། །སྲེད་པར་རྣམ་པར་སྤྱད་པ་བཅོ་བརྒྱད་ནི་དགེ་སློང་དག་བདག་གོ་སྙམ་དུ་འཛིན་པ་ཡོད་ན། བདག་ནི་འདི་