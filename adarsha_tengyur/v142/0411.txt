ནི་ལམ་གྱི་ཡིན་ནོ། །དེ་ཇི་ལྟར་འབྲས་བུ་ཡིན་ཞེས་གང་སྨྲས་པ་ནི་དེའི་སྟོབས་ཀྱིས་འཐོབ་པའི་ཕྱིར་འབྲས་བུ་ཡིན་ཏེ་ལམ་གྱི་སྟོབས་ཀྱིས་འཐོབ་པའི་ཕྱིར་རོ་ཞེས་བྱ་བའི་ཐ་ཚིག་གོ། །ཡང་ན་ཚིག་འདི་ལྟར་སྦྱར་ཏེ། དེ་གང་གི་འབྲས་བུ་ཡིན་ཞེ་ན་
ལམ་གྱི་འབྲས་བུ་ཡིན་ནོ། །དེ་ཇི་ལྟར་ན་འབྲས་བུ་ཡིན་ཞེ་ན། དེའི་སྟོབས་ཀྱིས་འཐོབ་པའི་ཕྱིར་རོ་ཞེས་བྱའོ། །འོ་ན་ནི་ལམ་དེ་ཐོབ་པ་དེ་ཁོ་ན་ལ་ནུས་པའི་ཕྱིར་ཐོབ་པ་ཁོ་ན་ལམ་གྱི་འབྲས་བུ་ཡིན་གྱི་བྲལ་བ་ནི་མ་ཡིན་ནོ། །ཅི་ཞེ་ན། ལམ་གྱི་འབྲས་བུ་ཞེས་བྱ་བར་
སྐབས་དང་སྦྱར་རོ། །དེ་ལ་ནུས་པ་མེད་པའི་ཕྱིར་ཞེས་བྱ་བ་ཡིན་ཏེ། ལམ་ནི་བྲལ་བ་ལ་ནུས་པ་མེད་པའི་ཕྱིར་རོ་ཞེས་བྱ་བའི་ཐ་ཚིག་གོ། །དེ་ལྟ་བས་ན་རེ་ཞིག་ལམ་ནི་ཇི་ལྟར་ཡང་འདིའི་རྒྱུ་མ་ཡིན་ཏེ། ལམ་ནི་འདིའི་རྒྱུར་རྒྱུ་དྲུག་པོ་དག་ལས་གང་ཡང་མ་ཡིན་ནོ། །
བྲལ་བ་ནི་འདིའི་འབྲས་བུ་ཡིན་ཏེ། ཐོབ་པར་བྱ་བའི་འབྲས་བུ་ཡིན་གྱི་བསྐྱེད་པར་བྱ་བ་ནི་མ་ཡིན་ནོ་སྙམ་དུ་བསམས་པའོ། །ཁ་ཅིག་ནི་བྱེད་པ་པོ་དང་། ཤེས་པར་བྱེད་པ་དང་། གསལ་བར་བྱེད་པ་དང་། འཇིག་པར་བྱེད་པ་དང་། འཐོབ་པར་བྱེད་པ་ཞེས་བྱ་བའི་
རྒྱུ་རྣམ་པ་ལྔར་འདོད་དེ། བྱེད་པ་པོའི་རྒྱུ་ནི་མྱུ་གུའི་ས་བོན་ལྟ་བུའོ། །ཤེས་པར་བྱེད་པ་ནི་མེའི་དུ་བ་ལྟ་བུའོ། །གསལ་བར་བྱེད་པ་ནི་བུམ་པའི་མར་མེ་ལྟ་བུའོ། །འཇིག་པར་བྱེད་པ་ནི་བུམ་པའི་ཐོ་བ་ལྟ་བུའོ། །ཐོབ་པར་བྱེད་པ་ནི་ཡུལ་གཞན་དུ་ཕྱིན་པར་
བྱ་བའི་ཤིང་རྟ་ལྟ་བུའོ་ཞེས་ཟེར་རོ། །དེ་ལྟར་ན་ལམ་ནི་འདི་ཐོབ་པར་བྱེད་པ་ཡིན་གྱི་སྐྱེད་པར་བྱེད་པའི་རྒྱུ་ནི་མ་ཡིན་ལ་བྲལ་བའི་འབྲས་བུ་ཡང་ཐོབ་པར་བྱ་བ་ཡིན་གྱི་བསྐྱེད་པར་བྱ་བ་ནི་མ་ཡིན་ནོ་ཞེས་བསྟན་པར་འགྱུར་རོ། །ཡང་བདག་པོའི་འབྲས་བུ་ཡང་
མེད་ན་གོ་ཞེས་བྱ་བ་རྒྱས་པར་འབྱུང་བ་ནི་གལ་ཏེ་འདུས་མ་བྱས་ལ་འབྲས་བུ་ཞིག་ཡོད་པར་གྱུར་ན་དེ་ནི་བྱེད་རྒྱུའི་རྒྱུ་ཉིད་དུ་རྣམ་པར་གཞག་པའི་ཕྱིར་བདག་པོའི་འབྲས་བུ་ཡིན་པར་འགྱུར་གྲང་ན། འདུས་མ་བྱས་ལ་དེ་དག་མེད། །ཅེས་འབྱུང་བའི་ཕྱིར་འདི་ལ་དེ་ཡང་