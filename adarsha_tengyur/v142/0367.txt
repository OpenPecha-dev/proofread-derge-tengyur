ནི་བསམ་གཏན་དང་ཟག་པ་མེད་པའི་སྡོམ་པ་དག་གི་མཐུན་པའི་མཚན་ཉིད་རྣམས་ཀྱང་དེ་ཁོ་ན་བཞིན་དུ་སེམས་ཀྱི་ལྷན་ཅིག་འབྱུང་བ་ཡིན་གྱི་ལྷན་ཅིག་འབྱུང་བའི་རྒྱུས་རྒྱུ་ནི་མ་ཡིན་ནོ། །ཉིད་ཅེས་བྱ་བའི་སྒྲ་ནི་དོན་རབ་ཏུ་བསྟན་པའི་ཕྱིར་རོ། །
དེ་དག་ཕན་ཚུན་དང་ཞེས་བྱ་བ་ནི་རྗེས་སུ་འབྲང་བའི་མཐུན་པའི་མཚན་ཉིད་རྣམས་ལྷན་ཅིག་འབྱུང་བ་ཡིན་གྱི་ལྷན་ཅིག་འབྱུང་བའི་རྒྱུས་རྒྱུ་ནི་མ་ཡིན་ནོ། །རྒྱུར་བྱས་པའི་གཟུགས་ཐོགས་པ་དང་བཅས་པ་ཕན་ཚུན་དང་ཞེས་བྱ་བ་ནི་རྡུལ་ཕྲ་རབ་རྫས་བརྒྱད་ལ་སོགས་པ་ལ་
གཟུགས་དང་དྲི་དང་རོ་དང་རེག་བྱའི་མཚན་ཉིད་ནི་ཕན་ཚུན་ལྷན་ཅིག་འབྱུང་བ་ཡིན་གྱི་ལྷན་ཅིག་འབྱུང་བའི་རྒྱུས་རྒྱུ་ནི་མ་ཡིན་ནོ། །ཐོགས་པ་དང་བཅས་པ་སྨོས་པ་ནི་ཐོགས་པ་མེད་པས་བསྩལ་བའི་ཕྱིར་ཏེ། ཐོགས་པ་མེད་པ་རྣམ་པར་རིག་བྱེད་མ་ཡིན་པའི་ངོ་བོ་ཉིད་བསམ་གཏན་
དང་ཟག་པ་མེད་པའི་སྡོམ་པ་རྣམ་པ་བདུན་ལྟ་བུ་ནི་ཕན་ཚུན་ལྷན་ཅིག་འབྱུང་བ་ཡང་ཡིན་ལ་ལྷན་ཅིག་འབྱུང་བའི་རྒྱུས་རྒྱུ་ཡང་ཡིན་ནོ། །ཐམས་ཅད་འབྱུང་བ་དག་དང་ལྟ་བུའོ་ཞེས་བྱ་བ་ནི་རྒྱུར་བྱས་པའི་གཟུགས་ཐོགས་པ་དང་བཅས་པའམ། ཐོགས་པ་མེད་པ་ཡང་རུང་
བདག་ཉིད་ཇི་ལྟ་བ་བཞིན་དུ་འབྱུང་བ་རྣམས་དང་ལྷན་ཅིག་འབྱུང་བ་ཡིན་གྱི་ལྷན་ཅིག་འབྱུང་བའི་རྒྱུས་རྒྱུ་ནི་མ་ཡིན་ནོ། །ཐོབ་པ་དང་ལྡན་པའི་ཆོས་ཀྱི་ཐོབ་པ་ལྷན་ཅིག་སྐྱེས་པ་རྣམས་ཀྱང་ལྷན་ཅིག་སྐྱེ་མོད་ཀྱི་ལྷན་ཅིག་འབྱུང་བ་ཡིན་གྱི་ལྷན་ཅིག་འབྱུང་བའི་རྒྱུས་རྒྱུ་ནི་མ་ཡིན་ནོ། །
ཐོབ་པ་སྔར་དང་ཕྱིས་སྐྱེ་བ་རྣམས་ལ་ནི་ལྷན་ཅིག་འབྱུང་བ་ཉིད་མི་སྲིད་པའི་ཕྱིར་ལྷན་ཅིག་འབྱུང་བའི་རྒྱུ་ཉིད་དུ་ཐལ་བ་མེད་པས་ལྷན་ཅིག་སྐྱེས་པ་ཞེས་ཁྱད་པར་དུ་བྱས་པ་ཡིན་ནོ། །ཅིའི་ཕྱིར་ཞེ་ན། འབྲས་བུ་དང་རྣམ་པར་སྨིན་པ་དང་རྒྱུ་མཐུན་པ་དུ་མ་ཡིན་པའི་ཕྱིར་རོ་ཞེས་བྱ་བ་
སྨོས་ཏེ། འདི་ལྟར་དེ་དག་ནི་ཤིང་ལྗོན་པའི་ཕྱི་ཤུན་བཞིན་དུ་རྒྱུ་མཐུན་པ་ཐ་དད་པའི་ཕྱིར་ཐོབ་པ་དང་ལྡན་པ་དང་ལྷན་ཅིག་སྐྱེས་བུ་བྱེད་པའི་འབྲས་བུ་གཅིག་པ་ཡང་མ་ཡིན་ལ། སེམས་མེད་སྙོམས་པར་འཇུག་པ་དག །འཕེན་བྱེད་མ་ཡིན་ཐོབ་པའང་མིན། །ཞེས་འབྱུང་བའི་