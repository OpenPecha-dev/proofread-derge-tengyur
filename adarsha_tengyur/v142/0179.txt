རྒྱས་པར་འབྱུང་བ་ནི་ཆོས་མཐོང་བ་ནི་མཐོང་བའི་ཆོས་ཏེ་མཐོང་བའི་ཚེ་ཞེས་བྱ་བའི་ཐ་ཚིག་གོ། །གནས་པ་བདེ་བ་ནི་བདེ་བར་གནས་པའོ། །མཐོང་བའི་ཆོས་ལ་བདེ་བར་གནས་པ་ནི་མཐོང་བའི་ཆོས་ལ་བདེ་བར་གནས་པའོ། །རྣམ་པར་གྲོལ་
བས་དགའ་བ་དང་བདེ་བ་སོ་སོར་ཡང་དག་པར་མྱོང་བའི་ཕྱིར་རོ་ཞེས་བྱ་བ་ལ། རྣམ་པར་གྲོལ་བ་ནི་ཉོན་མོངས་པ་སྤངས་པའོ། །དགའ་བ་ནི་ཡིད་བདེ་བའོ། །བདེ་བ་ནི་ཤིན་ཏུ་སྦྱངས་པའི་བདེ་བའོ། །རྣམ་པར་གྲོལ་བས་དགའ་བ་དང་བདེ་བ་སོ་སོར་ཡང་དག་པར་མྱོང་བ་ནི་རྣམ་
པར་གྲོལ་བས་དགའ་བ་དང་བདེ་བ་སོ་སོར་ཡང་དག་པར་མྱོང་བ་སྟེ། དེའི་ཕྱིར་རོ། །འདི་སྐད་དུ་རྣམ་པར་གྲོལ་བས་དགའ་བ་དང་བདེ་བ་ཡང་དག་པར་མྱོང་བ་ཉིད་མཐོང་བའི་ཆོས་ལ་བདེ་བར་གནས་པ་ཡིན་ནོ་ཞེས་བཤད་པ་ཡིན་ནོ། །ངག་དང་ལག་པ་དང་རྐང་པ་དང་རྐུབ་དང་
མདོམས་རྣམས་ཀྱང་དབང་པོ་ཉིད་དུ་ཁ་བསྐང་བར་བྱའོ་ཞེས་བྱ་བ་ནི་མིག་གི་དབང་པོ་ལ་སོགས་པ་མ་གཏོགས་པ་ངག་གི་དབང་པོ་ལ་སོགས་པར་རྟོག་པར་བྱེད་པ་ཡིན་ཏེ། ངག་གི་དབང་པོ་ནི་གང་གིས་ན་ཚིག་སྨྲ་བར་བྱེད་པ་ཡིན་ནོ། །ལག་པའི་དབང་པོ་ནི་གང་གིས་ན་རྫས་ཅུང་
ཟད་ལེན་པར་བྱེད་པ་ཡིན་ནོ། །རྐང་པའི་དབང་པོ་ནི་གང་གིས་ན་འགྲོ་བར་བྱེད་པ་ཡིན་ཏེ། འཆག་པར་བྱེད་པ་ཞེས་བྱ་བའི་ཐ་ཚིག་གོ། །རྐུབ་ཀྱི་དབང་པོ་ནི་གང་གིས་ན་རྟུག་པ་རྟུག་པར་བྱེད་པ་ཡིན་ནོ། །མདོམས་ཀྱི་དབང་པོ་ནི་ལུས་ཀྱི་དབང་པོ་ཕྱོགས་གཅིག་ལས་མ་གཏོགས་པ་
གང་གིས་ན་ཀུན་ཏུ་དགའ་བའི་ཁྱད་པར་འཐོབ་པ་ཡིན་ནོ། །མ་རིག་པ་ལ་སོགས་པ་ནི་བཅོམ་ལྡན་འདས་ཀྱིས་དོན་གང་གིས་དབང་པོ་ཉི་ཤུ་རྩ་གཉིས་སུ་གསུངས་པ་དེ་མ་རིག་པ་ལ་སོགས་པ་དང་འབྲེལ་པ་མེད་པའི་ཕྱིར་དབང་པོ་ཉིད་དུ་ཁ་བསྐང་བར་མི་བྱའོ། །དོན་དེ་ཡང་གང་ཞེ་ན། 
སེམས་ཀྱི་རྟེན་དང་དེའི་བྱེ་བྲག་ཅེས་བྱ་བ་རྒྱས་པར་སྨོས་ཏེ། སེམས་ཀྱི་རྟེན་དང་། རྟེན་དེའི་བྱེ་བྲག་དང་། གནས་པ་དང་། ཀུན་ནས་ཉོན་མོངས་པ་དང་། རྣམ་པར་བྱང་བའི་ཚོགས་དང་། རྣམ་པར་བྱང་བ་ཞེས་བྱ་བ་ཡིན་ནོ། །སྐྱེ་མཆེད་དྲུག་པོ་དེ་དག་ནི་སེམས་ཅན་གྱི་རྫས་ཀྱི་གཞི་