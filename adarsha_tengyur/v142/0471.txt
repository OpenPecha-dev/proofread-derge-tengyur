ཡིན་ཏེ། རྣམ་པར་སྨིན་པ་ལས་སྐྱེས་པ་དེ་ནི་ལུང་དུ་མ་བསྟན་པའི་ཕྱིར་སྟོབས་ཆུང་བ་ཡང་ཡིན་ལ། སྔོན་གྱི་ལས་ཀྱིས་འཕངས་པའི་ཕྱིར་དང་། འབད་པ་མེད་པར་འབྱུང་བའི་ཕྱིར་མངོན་པར་འདུ་བྱ་བ་མེད་པར་འཇུག་པ་ཡང་ཡིན་ནོ། །རྣམ་པ་གཅིག་ཏུ་ན་སྤྱོད་ལམ་
དང་བཟོ་མངོན་པར་འདུ་བྱ་བ་ལ་ཞུགས་པའི་ཕྱིར་སྤྱོད་ལམ་པ་དང་བཟོའི་གནས་པའི་མཇུག་ཐོགས་སུ་སྦྱོར་བ་ལས་བྱུང་བ་མི་འབྱུང་ངོ་། །སྟོབས་ཆུང་བ་དང་མངོན་པར་འདུ་བྱ་བ་མེད་པར་འཇུག་པའི་ཕྱིར་སྤྱོད་ལམ་པ་དང་བཟོའི་གནས་པ་དང་རྣམ་པར་སྨིན་པ་ལས་སྐྱེས་པའི་
མཇུག་ཐོགས་སུ་སྦྱོར་བ་ལས་བྱུང་བ་མི་འབྱུང་སྟེ། ཐམས་ཅད་ཀྱི་ལུང་དུ་མ་བསྟན་པ་ཉིད་ཀྱིས་སྟོབས་ཆུང་བའི་ཕྱིར་རོ། །མངོན་པར་འདུ་བྱ་བ་མེད་པར་འཇུག་པའི་ཕྱིར་ནི་རྣམ་པར་སྨིན་པས་སྐྱེས་པ་གཅིག་ཁོ་ནའི་མཇུག་ཐོགས་སུ་མི་འབྱུང་བ་ཡིན་ནོ། །ཡང་ན་སྤྱོད་ལམ་
པ་དང་བཟོའི་གནས་པ་དག་ལ་ཡང་སྦྱོར་བ་ལས་བྱུང་བ་མངོན་པར་འདུ་བྱ་བ་མེད་པའི་ཕྱིར་ཏེ། དེ་གཉིས་ནི་གཞན་ལ་བྱེད་པར་ཟད་པ་ཉིད་ཙམ་གྱི་ཕྱིར་མངོན་པ་འདུ་བྱ་བ་ལ་ཞུགས་པ་ཉིད་ཅེས་བཤད་པ་ཡིན་ནོ། །དེས་ན་ཚིག་འདིའི་སྦྱར་བ་ནི་འདི་ཡིན་ཏེ། རྣམ་པར་སྨིན་པ་
ལས་སྐྱེས་པ་དང་། སྤྱོད་ལམ་པ་དང་། བཟོའི་གནས་པ་དེ་དག་ནི་སྤྱོད་ལམ་དང་། བཟོ་མངོན་པར་འདུ་བྱ་བ་ལ་ཞུགས་པའི་ཕྱིར་དང་།སྟོབས་ཆུང་བ་དང་། མངོན་པར་འདུ་བྱ་བ་མེད་པར་འཇུག་པའི་ཕྱིར་སྦྱོར་བ་ལས་བྱུང་བའི་རྗེས་སུ་མཐུན་པ་མ་ཡིན་ཏེ། དེའི་ཕྱིར་དེ་
རྣམས་ཀྱི་མཇུག་ཐོགས་སུ་སྦྱོར་བ་ལས་བྱུང་བ་མི་འབྱུང་ངོ་ཞེས་བྱ་བར་སྦྱར་བ་ཡིན་ནོ། །འབྱུང་བའི་སེམས་ནི་མངོན་པར་འདུ་བྱ་བ་མེད་པར་འཇུག་པས་ཞེས་བྱ་བ་ལ་སྦྱོར་བ་ལས་བྱུང་བའི་སེམས་ཀྱི་རྒྱུན་ལས་གཞན་པའི་སེམས་གང་ཡིན་པ་དེ་ནི་འབྱུང་བའི་སེམས་ཡིན་ལ། དེས་ནི་
རྣལ་འབྱོར་པ་འདི་རྒྱུ་དེ་ལས་འབྱུང་བར་བྱེད་དོ། །དེའི་མཇུག་ཡིན་པའི་ཕྱིར་རོ། །འབྱུང་བའི་སེམས་ནི་མངོན་པར་འདུ་བྱ་བ་མེད་པར་འཇུག་ཅིང་ལྷུན་གྱིས་གྲུབ་པར་འཇུག་པས། འབྱུང་བའི་སེམས་རྣམ་པར་སྨིན་པ་ལས་སྐྱེས་པ་ལ་སོགས་པ་གང་ཡང་རུང་བའི་ངོ་བོ་ཉིད་དེ་ནི་