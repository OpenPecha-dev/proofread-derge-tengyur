སོགས་པ་བསྡུའོ། །སྤྱིའི་མཚན་ཉིད་ཡིད་ལ་བྱེད་པས་ནི་མི་རྟག་པ་ཉིད་ལ་སོགས་པ་ཡིད་ལ་བྱེད་པ་སྟེ། མི་རྟག་པ་ཉིད་ནས་ངེས་པར་འབྱིན་པར་བྱེད་པའི་བར་རྣམ་པ་བཅུ་དྲུག་དང་ལྡན་པ་ཡིན་ནོ། །མོས་པའི་སྒོ་ནས་ཡིད་ལ་བྱེད་ཀྱི་ཡང་དག་པའི་དོན་གྱི་
སྒོ་ནས་མ་ཡིན་པ་ནི་མོས་པ་ཡིད་ལ་བྱེད་པ་སྟེ་མི་སྡུག་པ་ནས་ཟད་པར་གྱི་སྐྱེ་མཆེད་ལ་སོགས་པའི་བར་དག་ལའོ། །སོགས་པ་ཞེས་བྱ་བའི་སྒྲས་ནི་རྫུ་འཕྲུལ་ལ་སོགས་པ་མངོན་པར་བསྒྲུབས་པ་ལ་ཡང་བ་ཉིད་དུ་མོས་པ་ལ་སོགས་པ་བསྡུ་སྟེ། དཔེར་ན་རྫུ་འཕྲུལ་ཆེ་བ་དང་མཐུ་
ཆེ་བ་ནི་སའི་འདུ་ཤེས་ཆུང་ངུར་ཡང་བྱིན་གྱིས་རློབ་ཅིང་འདུ་ཤེས་ཚད་མེད་པར་ཡང་བྱིན་གྱིས་རློབ་ལ། དེ་འདོད་ནས་གཡོ་བར་ཡང་བྱེད་དོ་ཞེས་བྱ་བ་རྒྱས་པར་འབྱུང་བ་ལྟ་བུ་ཡིན་ནོ། །མི་སྡུག་པ་དང་ལྷན་ཅིག་པ་ཞེས་བྱ་བ་ནི་མི་སྡུག་པ་དང་ལྷན་ཅིག་ཅིང་འབྲེལ་པ་ནི་མི་སྡུག་
པ་དང་ལྷན་ཅིག་པ་སྟེ། འདི་སྐད་དུ་མི་སྡུག་པ་ཡིད་ལ་བྱེད་པའི་མཇུག་ཐོགས་སུ་དྲན་པ་ཡང་དག་བྱང་ཆུབ་ཀྱི་ཡན་ལག་སྒོམ་པར་བྱེད་ཅིང་ཐོབ་པར་བྱེད་དོ་ཞེས་བཤད་པ་ཡིན་ནོ། །དྲན་པ་ཡང་དག་བྱང་ཆུབ་ཀྱི་ཡན་ལག་ནི་འཕགས་པའི་ལམ་ཡིན་པས་མོས་པ་ཡིད་ལ་
བྱེད་པའི་མཇུག་ཐོགས་སུ་འཕགས་པའི་ལམ་འབྱུང་བ་ཡོད་དོ་ཞེས་བསྟན་པའི་ཕྱིར་བཤད་པ་ཡིན་ནོ། །གལ་ཏེ་སྤྱིའི་མཚན་ཉིད་ཡིད་ལ་བྱེད་པའི་མཇུག་ཐོགས་ཁོ་ནར་འཕགས་པའི་ལམ་མངོན་དུ་བྱེད་ཀྱི་མོས་པ་ཡིད་ལ་བྱེད་པའི་མཇུག་ཐོགས་སུ་ནི་མ་ཡིན་ན། མི་སྡུག་
པ་དང་ལྷན་ཅིག་པའི་དྲན་པ་ཡང་དག་བྱང་ཆུབ་ཀྱི་ཡན་ལག་སྒོམ་པར་བྱེད་དོ་ཞེས་བྱ་བ་འདི་ཇི་ལྟར་དྲང་ཞེ་ན། དེ་ཕྱིར་མི་སྡུག་པས་སེམས་བཏུལ་ནས་ཞེས་བྱ་བ་འདི་རྒྱས་པར་སྨོས་ཏེ། སྦྱོར་བའི་གནས་སྐབས་ན་སེམས་ཀྱི་ཇི་སྲིད་ཐ་མར་སྤྱི་ཡིད་ལ་བྱེད་པའི་མཇུག་ཐོགས་
སུ་འཕགས་པའི་ལམ་མངོན་དུ་བྱེད་པར་འགྱུར་བའི་བར་དུ་བཏུལ་ནས་ཏེ། དེའི་ཕྱིར་མདོ་དང་འགལ་བ་མེད་དོ། །འཕགས་པའི་ལམ་གྱི་མཇུག་ཐོགས་སུ་ཡང་ཞེས་བྱ་བ་རྒྱས་པར་འབྱུང་བ་ནི་གཞན་དག་ན་རེ་སྤྱི་ཡིད་ལ་བྱེད་པའི་མཇུག་ཐོགས་སུ་འཕགས་པའི་ལམ་