འཁོར་མཐོང་བར་དུས་གསུམ་དུ་ཁྲུས་བྱས་ཞེས་པ་དཀྱིལ་འཁོར་གོང་དུ་སྨོས་པ་རྣམས་སུ་ཆོ་ག་བཞིན་དུ་ཞུགས་ནས་དམ་ཚིག་ཅན་དུ་གྱུར་པའོ། །རྡོ་རྗེ་འཛིན་མའི་ཕྱག་རྒྱ་ནི་གོང་དུ་སྨོས་པ་ཉིད་དོ། །རྣོ་ལྕགས་ཀྱི་མཚོན་ཆས་དེར་རྡོ་རྗེ་བྲིས་ལ་ཞེས་པ་ལྕི་བའི་དཀྱིལ་འཁོར་དེ་ལ་
རྡོ་རྗེ་རྩེ་ལྔ་པ་བྲིའོ། །བཅོམ་ལྡན་འདས་མཐོང་ངོ་ཞེས་པ་ནི་ཕྱག་ན་རྡོ་རྗེ་ཉིད་མངོན་དུ་གཤེགས་ཏེ་མཐོང་བའོ། །རྡོ་རྗེ་རས་སམ་རྩིག་པའམ། །ཞེས་པ་རྡོ་རྗེ་རྩེ་ལྔ་པ་རི་མོར་བྲིས་ལ་དེ་ལ་མཆོད་པ་རྣམ་པ་ལྔ་པོས་ཅི་ནུས་སུ་མཆོད་དོ། །གཟུང་དུ་བདེ་བ་ན་རྡོ་རྗེ་ཁུ་ཚུར་གྱིས་གཟུང་ངོ་། །གཟུང་
དུ་མི་བདེ་ན་ཡང་རྡོ་རྗེ་ཁུ་ཚུར་གྱིས་གཟུང་བ་ལྟ་བུར་རིག་པར་བྱའོ། །བདེ་བ་ཡང་ཡིད་བདེ་བ་ཐམས་ཅད་ཐོབ་པར་འགྱུར་རོ་ཞེས་བྱ་བ་བདེ་བ་ནི་ལུས་ཀྱི་བདེ་བའོ། །ཡིད་བདེ་བ་ནི་སེམས་ཀྱི་བདེ་བའོ། །རྡོ་རྗེ་ཁུ་ཚུར་གྱིས་རལ་གྲི་བཟུང་ལ་ཞེས་པ་ལོ་གཅིག་གི་བར་དུ་དུས་
གསུམ་དུ་སྙིང་པོ་གོང་དུ་སྨོས་པ་ཅི་ནུས་པར་བཟླས་ལ་ལོ་གཅིག་ལོན་ནས་མཚན་ཐལ་བྱུང་བཟླས་ཏེ་བསྒྲུབས་ན་རིག་འཛིན་གྱི་རྒྱལ་པོར་འགྱུར་རོ། །རིག་འཛིན་ནི་འདོད་པའི་ཁམས་ཀྱི་ལྷ་ནམ་མཁའ་ལ་རྒྱུ་ཞིང་བདེ་བའི་ལོངས་སྤྱོད་དང་ལྡན་པ་སྟེ། རང་གི་ལས་ཀྱི་
རྣམ་པར་སྨིན་པས་དེར་སྐྱེས་པ་དང་འཇིག་རྟེན་དང་འཇིག་རྟེན་ལས་འདས་པའི་སྔགས་གྲུབ་པས་སྐྱེས་པ་སྟེ། དེ་དག་གི་བདག་པོ་ནི་རིག་འཛིན་གྱི་རྒྱལ་པོ་ཡིན་ནོ། །འཁོར་ལོའི་དཀྱིལ་འཁོར་བྲིས་ལ་ཞེས་པ་དཀྱིལ་འཁོར་འཁོར་ལོ་ལྟ་བུར་ཟླུམ་པོར་བྲིས་ཏེ། 
ཕྱག་ན་རྡོ་རྗེ་དབུས་སུ་བཞུགས་པའི་སྤྱན་སྔར་ལྕགས་ཀྱི་འཁོར་ལོ་ལག་ཏུ་ཐོགས་ནས་མཚན་ཐལ་བྱུང་བསྒྲུབ་པོ། །འདི་ཡང་སྔར་བསྙེན་པ་ནི་ཆོ་ག་བཞིན་དུ་བྱས་ནས་གདོད་བསྒྲུབ་པར་བྱའོ། །དེ་ནས་ཀྱོ་བ་ཏང་སྒྲུབ་པར་འདོད་པས་ཞེས་པ་སྔར་བསྙེན་པའི་མཚན་མའམ་
གྲངས་སམ་དུས་ཀྱིས་རྫོགས་པར་བྱས་ནས་ཕྱག་ན་རྡོ་རྗེ་རི་མོར་བྲིས་པའི་སྤྱན་སྔར་བསྒྲུབ་པོ། །དེ་ནས་ལྷ་ལ་སོགས་པ་དགུག་པ་འབྱུང་སྟེ་ཞེས་པ་ལྷ་ཆེན་པོ་ལ་སོགས་པ་རིག་པའི་རྒྱལ་པོ་དང་བར་སྣང་ལ་སོགས་པའི་ནམ་མཁའ་ལ་སྤྱོད་པ་གོང་དུ་སྨོས་པ་གང་ཡང་རུང་བའོ། །