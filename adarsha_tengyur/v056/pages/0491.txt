ཀྱི་བདེ་བའོ། །ཡིད་བདེ་བ་ཐམས་ཅད་ནི་སེམས་ཀྱི་བདེ་བའོ། །དེ་ལ་རང་གི་སྙན་པ་དང་ཞེས་བྱ་བ་ནི་སྔགས་པ་དེ་ལ་སེམས་ཅན་ཀུན་གྱིས་དགའ་བར་ལྟའོ། །དེ་དག་ལ་ཡང་འགྲུབ་པར་བྱེད་འདོད་པ་ཞེས་པ་སེམས་ཅན་དེ་དག་ལ་ནམ་མཁའ་ལ་འགྲོ་བ་ལ་གོགས་པ་གྲུབ་པ་ཐམས་ཅད་ཀྱང་སྒྱུ་
མ་ལྟ་བུར་སྔགས་ཀྱི་མཐུས་སྟོན་ཏོ། །དེ་བཞིན་གཤེགས་པ་ཐམས་ཅད་ཀྱི་ཆོ་འཕྲུལ་ནི་སྟོད་ནས་མེ་འབར་སྨད་ནས་ཆུ་འབྱུང་བ་ལ་སོགས་པའོ། །དེ་འདྲ་བའི་ཆོ་འཕྲུལ་གཞན་ཡང་རྣམ་པ་དུ་མར་སྟོན་པ་ནི་རྣམ་པར་འཕྲུལ་པའོ། །དཀྱིལ་འཁོར་ཆེན་པོར་འདུག་སྟེ་དམ་ཚིག་གི་ཕྱག་རྒྱ་བཅིངས་ནས་ཞེས་
པ་ཕྱག་ན་རྡོ་རྗེའི་རྟོག་པ་འདི་ཉིད་ཀྱི་དཀྱིལ་འཁོར་ཆེན་པོ་བྲིས་ལ་དེར་ཞུགས་ཏེ་ཕྱག་ན་རྡོ་རྗེའི་དམ་ཚིག་གི་ཕྱག་རྒྱ་རྡོ་རྗེ་རྩེ་ལྔ་པ་གོང་དུ་སྨོས་པ་བཅིངས་ནས་ཁྲོ་བོའི་ཚིག་སྒྲ་ཆེན་པོ་ཕྱུང་སྟེ། སྙིང་པོ་ཊཀྐི་ཧཱུཾ་ཛ་བཅོམ་ལྡན་འདས་ཕྱག་ན་རྡོ་རྗེ་ལ་བལྟ་ཞིང་སྔགས་ཀྱི་དོན་ཡིད་ལ་བྱ་ཞིང་འབུམ་བཟླས་སོ། །དེ་
ནས་རྡོ་རྗེ་ཁྲོ་བོ་ལྟ་བུར་བདག་གི་ལུས་འགྱུར་རོ་ཞེས་བཟླས་པ་དེས་ན་འདོད་པ་ཁྲོ་བོའི་གཟུགས་ཕྱག་ན་རྡོ་རྗེ་ཉིད་དུ་འགྱུར་རོ། །ཧཱུཾ་ཞེས་པས་ཀྱང་དེ་བཞིན་གཤེགས་པ་ཐམས་ཅད་འཛིན་པ་དང་ཞེས་པ་རྡོ་རྗེ་ཧཱུཾ་ཀ་རའི་ཕྱག་རྒྱ་ཆེན་པོའི་རྣལ་འབྱོར་བྱས་ལ་སྙིང་པོ་ཊཀྐི་ཧཱུཾ་ཛ་བཟླས་ན། དེ་བཞིན་གཤེགས་པ་
ཐམས་ཅད་ཀྱི་རང་བཞིན་བསོད་ནམས་དང་ཡེ་ཤེས་ཀྱི་ཚོགས་ཐམས་ཅད་ཀྱང་འཛིན་པར་འགྱུར་ཞིང་ཁམས་གསུམ་གྱི་དབང་པོར་འགྱུར་ཏེ། ཕྱག་ན་རྡོ་རྗེ་ཁྲོ་བོའི་གཟུགས་སྤྱན་གསུམ་པ་ཐོབ་པར་འགྱུར་རོ། །ཕྱག་ན་རྡོ་རྗེའི་རྟོག་པའོ། །དེ་ནས་བཅོམ་ལྡན་འདས་ལ་འཕགས་པ་སྤྱན་རས་གཟིགས་དབང་
པོ་ཞེས་བྱ་བ་ལ་སོགས་པ་ནི་རྟོག་པ་འདིར་སྤྱན་རས་གཟིགས་དབང་པོས་འགྲོ་བ་ལ་ཕན་པའི་ཕྱིར་རང་གི་སྙིང་པོ་གསུངས་སོ། །གང་གིས་བརྗོད་པ་ཙམ་གྱིས་དེ་བཞིན་གཤེགས་པ་ཐམས་ཅད་ཀྱི་ཏིང་ངེ་འཛིན་མངོན་དུ་འགྱུར་བ་དང་ཞེས་པ་སྔར་བསྙེན་པ་མང་དུ་བྱས་པའི་མཐུ་དང་ལྡན་པས་ནི་བརྗོད་པ་ཙམ་
གྱིས་ཀྱང་དེ་བཞིན་གཤེགས་པའི་ཏིང་ངེ་འཛིན་ནམ་མཁའ་མཛོད་དང་། དཔའ་བར་འགྲོ་བ་ལ་སོགས་པ་སྔོན་དུ་ཁུགས་པར་འགྱུར་རོ། །འཇིགས་པ་ནི་ལྔ་སྟེ་རྒྱལ་པོ་དང་རྐུན་པོ་དང་མེ་དང་ཆུ་དང་གཅན་གཟན་ནོ། །གནམ་དལ་ནི་ལྷ་དང་ཡི་དྭགས་ལ་སོགས་པས་ནད་མཆེད་པར་བྱས་པའོ། །