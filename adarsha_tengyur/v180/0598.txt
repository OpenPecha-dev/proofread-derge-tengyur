ཆགས་པར་བྱེད་པ་ཡིན་ཏེ། ཡོངས་སུ་མི་འདོར་ཞིང་ལེན་པར་བྱེད་པ་དེ་བཞིན་དུ་བདག་གི་བ་ཡང་སྡུག་བསྔལ་བའམ་སྡུག་བསྔལ་དང་འབྲེལ་བ་ནི། ཉེ་བར་ལེན་པར་མི་བྱེད་ཅིང་ཡོངས་སུ་འདོར་བར་བྱེད་དོ། །དེ་བཞིན་དུ་གཅིག་པུ་མི་དགའ་ན། དེ་གཉིས་པ་འདོད་པ་ཡིན་ཞེས་བྱ་བ་ལ་
སོགས་པའི་རིགས་པས་རེ་ཞིག་བདག་དང་བདག་གིར་ལྟ་བ་ནི་སྐྱེ་བའི་རྒྱུ་ཡིན་ནོ་ཞེས་བྱ་བར་གནས་པ་ཡིན་ནོ། །བདེ་བ་དང་དེའི་རྒྱུ་ཉིད་ལ་སོགས་པ་མཐོང་བ་ཡང་བདག་མེད་པར་རིག་པའི་འཆིང་བའི་རྒྱུ་མ་ཡིན་ནོ་ཞེས་བསྟན་ཏོ། །དེ་ལྟར་རྒྱུའི་ངོ་བོ་ངེས་པར་བརྟགས་པས་དེ་ལས་བཟློག་པས་བདག་
མེད་པར་འཛིན་པ་ལ་མ་ཡིན་ནོ་ཞེས་བྱ་བ་ཤེས་པར་བྱ་བ་ཡིན་པར་བསྟན་པ་ནི། བདག་མེད་མཐོང་བ་འགལ་བ་ཡིན། །ཞེས་བྱ་བ་སྟེ། ཡིད་ཀྱི་སྡུག་བསྔལ་བདག་དང་བདག་གིར་ཀུན་ཏུ་རྟོག་པ་ལས་བྱུང་བ་ནི་ཀུན་རྟོག་མེད་ན་མི་འབྱུང་ངོ་། །རྩུབ་མོ་ལ་རེག་པ་ལ་སོགས་པའི་ཡུལ་གྱི་བསྐྱེད་བྱའི་
དམིགས་པ་ནི། ཚོགས་པ་ལས་བྱུང་བ་ཡིན་པའི་ཕྱིར་དམིགས་པ་ཁོ་ན་བཞིན་དུ་འབྱུང་བར་འགྱུར་རོ་སྙམ་དུ་སེམས་པ་ནི། གལ་ཏེ་ཆགས་པ་དང་བྲལ་ན། །ཞེས་བྱ་བའོ། །གལ་ཏེ་དམིགས་པ་བཞིན་དུ་སྡུག་བསྔལ་ལམ་ཅིག་ཤོས་དེའི་བསྐྱེད་བྱ་ཡིན་ན། དེ་གཅིག་གི་ངོ་བོར་འགྱུར་གྱི་ཅིག་
ཤོས་ནི་མ་ཡིན་ནོ། །འགྱུར་ན་ཡང་དེས་རྟོགས་པ་ནི་ཡུལ་ལ་སོགས་པའི་ཚོགས་པ་བདེ་བ་ལ་སོགས་པའི་བག་ཆགས་དང་ལྷན་ཅིག་པ་ཉིད་བདེ་བའི་རྒྱུ་ཡིན་ནོ། །གང་ཡང་གཞན་སྡུག་བསྔལ་དང་བྲལ་བར་འདོད་པ་ཕུལ་དུ་བྱུང་བའི་བག་ཆགས་ཀྱིས་རང་གི་བདེ་བ་ལ་སོགས་པའི་བག་ཆགས་
བསྒྲིབས་པ་དེའི་ཡུལ་ལ་དམིགས་པ་དེའི་ཚོགས་པ་ཡོད་པས་དམིགས་པ་ཡོད་ན་བདེ་བ་ལ་སོགས་པ་འབྱུང་བ་མ་ཡིན་ཏེ། རྒྱུ་མེད་པའི་ཕྱིར་རོ་ཞེས་བསྟན་པ་ནི། གཞན་སྡུག་བསྔལ་བས་ཞེས་བྱ་བའོ། །གལ་ཏེ་གཞན་བདེ་བར་བྱེད་པའམ་སྡུག་བསྔལ་གཞོམ་པས་ཀྱང་རང་ལ་འབྲས་
བུ་ཅི་ཞིག་འབྱུང་བ་ཡིན། དེ་མེད་ན་རྟོག་པ་དང་ལྡན་པ་རྣམས་གང་ལ་ཡང་འཇུག་པ་མ་ཡིན་སྙམ་དུ་སེམས་པ་ལ། གཞན་གྱི་བདེ་བ་ལའམ། གཞན་གྱི་སྡུག་བསྔལ་གཞོམ་པ་ལ་བདག་ཉིད་དུ་མངོན་པར་ཞེན་པ་ཡིན་ན། རང་གི་བདེ་བ་ལ་སོགས་པ་ལ་ལྟོས་པ་མེད་པས་བདག་ལ་ཆགས་