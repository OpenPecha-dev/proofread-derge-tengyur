མེད་པ་ཡང་ཡོད་པའི་འོག་ཏུ་འབྱུང་བ་ཡིན་པར་བསྟན་པ་ནི། གང་གི་ཚེ་རྒྱུ་ཡོད་ན་འབྱུང་བ་ཞེས་བྱ་བ་སྟེ། རང་གི་ངང་གིས་འགག་པ་ཡིན་ཡང་འབྱུང་བ་ཡིན་ནོ་ཞེས་སྐབས་དང་སྦྱར་རོ། །ཅི་ལས་ཤེས་ཤེ་ན། གཞན་དང་གཞན་ཞེས་བྱ་བའོ། །གལ་ཏེ་འབྱུང་བ་རང་གི་ངང་གིས་འགག་པ་མེད་པ་
ཡིན་ན། འདི་དེ་མེད་པར་རབ་ཏུ་སྦྱར་བ་མ་ཡིན་ཏེ། དེ་མེད་ཀྱང་ཡོད་པའི་ཕྱིར་རོ། །རང་གི་ངང་གིས་འགག་པ་དེའི་མེད་པས་རབ་ཏུ་སྦྱར་བ་ཡིན་ཞེས་དེ་སྐད་དུ་ཟེར། འོན་ཀྱང་རྒྱུའི་རྒྱུན་མེད་ན་འབྲས་བུའི་རྒྱུན་མེད་པ་ཡིན་པར་རྟོགས་པ་བསྟན་པ་ནི། དེ་མེད་པ་ཉིད་ན་ཞེས་བྱ་བའོ། །དེ་ལྟར་ཡང་རྒྱུ་ཡོད་ན་
འབྱུང་བ་ཁོ་ནའི་ཕྱིར། འབྲས་བུ་ཁྱབ་པར་བྱེད་པ་ཡིན་པས། རྒྱུ་མེད་ཀྱང་འབྱུང་བ་ཡིན་པར་བསྟན་པ་ནི། དེའི་ཕྱིར་རྒྱུ་དང་འབྲེལ་པ་ཅན་ཉིད་ནི་ངེས་པ་ཅན་ཉིད་དུ་འགྱུར་བ་ཁོ་ན་ཡིན་པའི་ཕྱིར་རྒྱུ་ངེས་པ་ཅན་ཁོ་ན་འབྲས་བུ་ཡིན་ནོ་ཞེས་བསྟན་པའི་དོན་ཏོ། །རིམ་ཅན་མ་
ཡིན་པ་ལས་ཏེ། རེས་འགའ་བ་མ་ཡིན་པ་ལས་རིམ་པ་ཅན་ཏེ་རེས་འགའ་བ་ཡིན་ནོ། །ལྷན་ཅིག་བྱེད་པས་བསྒྲུབ་པར་བྱ་བའི་ཕུལ་དུ་བྱུང་བ་ནི་ཁྱད་པར་ཡིན་ལ། དེ་མ་ཡིན་པ་གང་ལ་ཡོད་པ་དེ་ནི་ཁྱད་པར་ཅན་ཡིན་ཏེ། དེའི་ལྟོས་པ་མེད་པར་ཁྱད་པར་ཅན་དང་ཐ་མི་དད་པ་ཕུལ་དུ་བྱུང་བར་བྱེད་པའི་ལྷན་ཅིག་
བྱེད་པ་ཡིན་པར་བསྟན་པ་ནི། ཁྱད་པར་སྒྲུབ་ཏུ་མེད་པ་ནི་ཞེས་བྱ་བའོ། །འོན་ཏེ་ལྷན་ཅིག་བྱེད་པ་པོ་ཉིད་མཐའི་གནས་སྐབས་བཞིན་དུ་ལྷན་ཅིག་བྱེད་པ་ཡིན་ན། དེ་ལྟ་ཡིན་ན་དེའི་གནས་སྐབས་རྣམས་ཀྱི་རེ་རེའི་ནུས་པ་ཡིན་པའི་ཕྱིར། དེ་ཁོ་ན་ལྷན་ཅིག་བྱེད་པའི་རྒྱུར་འགྱུར་བ་ཡིན་ལ། རྟག་པ་དེ་
ལ་ཉེ་བར་མ་བོར་བའི་ཕྱིར། རྒྱུ་ཉིད་ཀྱི་ཕྱིར་ནི་མ་ཡིན་པར་བསྟན་པ་ནི། ཁྱད་པར་ཐ་དད་པར་ཁས་ལེན་ན་ཡང་ཞེས་བྱ་བའོ། །རྟག་པ་ཉིད་ཡང་མི་བྱེད་ན་མཐའི་གནས་སྐབས་བཞིན་དུ་ལྷན་ཅིག་བྱེད་པའི་དོན་དུ་མི་འགྱུར་རོ། །དེས་ན་མཐའི་གནས་སྐབས་བཞིན་དུ་རྟག་པ་ཡང་བྱེད་པ་ཡིན་ནོ་སྙམ་དུ་
སེམས་པ་ནི། ཁྱད་པར་དེ་དེའི་ཡིན་ནོ་ཞེ་ན་ཞེས་བྱ་བའོ། །བདེན་ཏེ། རེ་ཞིག་ཁྱད་པར་དུ་བྱེད་པས་ལྷན་ཅིག་བྱེད་པ་ནི་མ་ཡིན་ཏེ། རྟག་པ་ཉིད་མེད་པར་ཐལ་བར་འགྱུར་རོ་ཞེས་བསྟན་པ་ནི། མ་ཡིན་ཏེ་ཁྱད་པར་ཞེས་བྱ་བའོ། །ཁྱད་པར་ལས་ནི་ལྷན་ཅིག་བྱེད་པའིའོ། །ཁྱད་པར་ཞེས་བྱ་བ་ནི་ཁྱད་