རང་གི་རིགས་ལ་ལྟོས་པ་དང་བཅས་པ་ཁོ་ནའི་ལུས་ལས་འབྱུང་བ་ཡིན་པར་བསྟན་པ་ནི། འབྱུང་རྔུབ་ལ་སོགས་པ་ཞེས་བྱ་སྟེ། དུ་བ་ལ་སོགས་པ་ནི་མ་ཡིན་ནོ་ཞེས་བྱ་བའི་དོན་ཏོ། །གཡོ་བ་ལ་སོགས་པ་ཡང་ཞེས་བྱ་བའི་གཡོ་བ་ལ་སོགས་པ་ནི་རང་གོམས་པ་
ལས་བྱུང་བ་ཉིད་དེ། དམ་པ་མ་ཡིན་པ་དང་འགྲོགས་པ་ལ་སོགས་པ་ལ་མཐོང་བ་ཡིན་ན། ཇི་ལྟར་མ་ལ་སོགས་པའི་གོམས་པ་ལས་འབྱུང་བ་ཡིན། ཇི་ལྟར་བྱིས་པ་རང་ཉིད་གོམས་པ་ནི་རྒན་པོའི་གནས་སྐབས་ན་ཡང་དྲན་པ་ཡིན་ལ། དེ་བཞིན་དུ་མ་ལ་སོགས་པའི་གོམས་པ་ཡང་
རྗེས་སུ་དྲན་པ་ཡིན་ཡང་སྐྱེ་བ་སྔ་མའི་གོམས་པ་ནི། འདུ་བྱེད་པ་ཐམས་ཅད་གཅོད་པར་བྱེད་པའི་འཆི་བའི་འཆི་བ་དང་། མངལ་ན་གནས་པའི་སྡུག་བསྔལ་གྱིས་བར་དུ་བཅད་པའི་ཕྱིར། མི་དྲན་པ་ཡིན་ཞེས་བྱ་བའི་དོན་ཏོ། །ཕ་དང་མ་སྨོས་པ་ནི་མེས་པོ་ལ་སོགས་པ་ཉེ་བར་མཚོན་པའི་
དོན་དུའོ། །ལུས་ཉིད་ལས་སྐྱེ་བ་མ་ཡིན་པར་མི་རིགས་པ་མ་ཡིན་ནམ། མ་ལ་སོགས་པའི་རྗེས་སུ་བྱེད་པའི་སྒྲིན་པོ་ལ་སོགས་པ་སྐྱེ་བ་སྔ་མའི་གོམས་པ་སྔོན་དུ་འགྲོ་བ་ཉིད་ལ་ཚད་མ་མེད་དོ་སྙམ་དུ་སེམས་པ་ལ། མ་དང་ཕ་ཡི་ལུས་ཙམ་ལས། །ཞེས་བྱ་བ་མ་ཡིན་ཏེ་ཞེས་བྱ་བའི་
རྗེས་སུ་འཇུག་པ་ཡིན་ཏེ། རང་གོམས་པ་ལས་བྱུང་བ་ནི་ཁྱད་པར་མེད་ལ། དེ་མེད་ན་དེ་ལ་ཡང་ཇི་ལྟར་འབྱུང་བ་ཡིན་ཞེས་བྱ་བའི་དོན་ཏོ། །དེ་ཉིད་བསྟན་པ་ནི་གལ་ཏེ་འདོད་པ་ལ་སོགས་པ་ཞེས་བྱ་བའོ། །དེ་ཡང་རྗེས་སུ་དཔག་པའི་ཞེས་བྱ་བ་སྟེ་འབྲས་བུ་དང་རྒྱུ་ཉིད་དུ་འཇིག་པའི་
མཚན་ཉིད་དུ་ཐལ་བར་འགྱུར་ཏེ། ལན་ཅིག་གོམས་པའི་བསྐྱེད་བྱ་ཉིད་དུ་མཐོང་བའི་ཁྱད་པར་ནི། གལ་ཏེ་དེ་མེད་ཀྱང་འབྱུང་བ་ན་རྒྱུ་མེད་པ་ཅན་དུ་འགྱུར་རོ། །དེ་ལྟ་ཡིད་ཡིན་ན་ཡང་ཆོས་ཅན་ཡང་དེ་ལྟར་འགྱུར་བའི་ཕྱིར་སྣ་ཚོགས་པ་རྒྱུ་མེད་པ་ཅན་དུ་འགྱུར་རོ་ཞེས་བྱའི་རིགས་
པ་ནི་རྗེས་སུ་དཔག་པའི་ལེའུ་ལས་སོ་ཞེས་བྱ་བའི་དོན་ཏོ། །འོན་ཏེ་འབྲས་བུའམ་རྒྱུ་ཡང་རུང་བ་ཅུང་ཟད་ཁས་ལེན་པ་དེ་ལྟ་ཡིན་ན། རིགས་པ་མཚུངས་པའི་ཕྱིར་འདི་ཡང་ཁས་བླང་བྱ་ཡིན་ནོ་ཞེས་བསྟན་པ་ནི། གལ་ཏེ་འབྱུང་རྔུབ་ལ་སོགས་པ། །ཞེས་བྱ་བ་སྟེ། སྐྱེ་བ་སྔ་མའི་གོམས་