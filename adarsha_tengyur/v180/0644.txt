སེམས་པ་ནི་འོན་ཏེ་བདེ་བ་ལ་སོགས་པ་ནི་ནང་གི་རེག་བྱ་ཞེས་བྱ་བའོ། །ཕྱི་རོལ་རིག་པ་མ་ཡིན་ཡང་ཐ་དད་པ་ལས་བཟློག་པ་མ་ཡིན་པར་བསྟན་པ་ནི། གང་ཞིག་གང་ན་ཞེས་བྱ་བ་སྟེ། ཕྱི་རོལ་གྱི་ཤིང་བཞིན་དུ་རིག་པ་མ་ཡིན་པ་ནི། གཞན་གྱིས་ཞེས་བྱ་བར་སྦྱར་བར་བྱའོ། །གཞན་གྱིས་ཞེས་བྱ་བ་ནི་
ཤེས་པས་སོ། །གཞན་གྱིས་ཅི་ཕྱིར་ཞེས་བྱ་བ་ནི་སྐྱེས་བུས་སོ། །གཉིས་པོ་ཕན་ཚུན་རེག་པ་ནི་འཁྱུད་པ་ནའོ། །གཉི་གས་ཀྱང་ནི་ཞེས་བྱ་བ་ནི་རེག་བྱ་དག་སྟེ་གཞན་ལ་གནས་པ་གཞན་གྱིས་རིག་པ་བཞིན་དུ་རང་ལ་ཡང་གནས་པར་རིག་པར་འགྱུར་རོ་ཞེས་བྱ་བའི་དོན་ཏོ། །བདག་གི་རང་བཞིན་ནི་
བདག་གི་རེག་པའི་ངོ་བོའོ། །དེ་ལྟ་ཡིན་ན་ཞེས་བྱ་བ་ནི་གཞན་ལ་ཡོད་པ་དང་། རང་ལ་ཡོད་པ་གཉིས་ཀྱིས་ཅིག་ཅར་ཁོ་ནར་རྟོགས་པར་འགྱུར་རོ་ཞེས་བྱ་བའི་དོན་ཏོ། །རྣམ་པ་ཐམས་ཅད་ཅེས་བྱ་བ་རྣམ་པ་གཞན་ཁོ་ན་ཆ་ཤས་མེད་པ་ཉིད་ཀྱིས་མེད་པའི་ཕྱིར་རོ། །དུ་མ་ཞེས་བྱ་བ་ནི་ཆ་ཤས་དང་བཅས་པའོ། །
རང་ཉིད་ཅེས་བྱ་བ་ནི་རང་རིག་པ་རྣམས་ཀྱི་བདེ་བའི་རྡུལ་ཕྲ་རབ་རྣམས་ཀྱིའོ། །གཅིག་ཉིད་ཅེས་བྱ་བ་ནི་རྡུལ་ཕྲ་རབ་པོ། །རྡུལ་ཕྲ་རབ་རེ་རེ་ནས་རིག་པ་མེད་པའི་ཕྱིར་རྡུལ་ཕྲ་རབ་དེ་རྣམས་ཀྱི་འབྱར་བ་ཡང་དབྱེ་བས་རྟོགས་པར་འགྱུར་རོ་ཞེས་བསྟན་པ་ནི། ཡོད་ཀྱང་ཞེས་བྱ་བ་ནི་འབྱར་བ་ཞེས་བྱ་བ་དང་སྦྱར་རོ། །
འབྱར་བས་ཞེས་བྱ་བ་ནི་རྡུལ་ཕྲ་རབ་རྣམས་རེག་པའོ། །དེ་དག་གི་ཞེས་བྱ་བ་ནི་རྡུལ་ཕྲ་རབ་རྣམས་ཀྱི་རང་གི་ངོ་བོ་ཐ་དད་པར་རྟོགས་པ་མ་ཡིན་ནོ། །འབྱུང་བ་དག་ལས་ཏེ་མ་རྟོགས་པའི་རྡུལ་ཕྲ་རབ་རྣམས་ལས་སེམས་པ་ཐ་དད་པར་རྟོགས་པ་ཡིན་ཏེ། རྟོགས་པ་དང་མ་རྟོགས་པ་ཐ་དད་པའི་ཕྱིར་རོ། །
གཞན་གྱིས་ཞེས་བྱ་བ་ནི་རེག་བྱའོ། །དེའི་ཕྱིར་ཞེས་བྱ་བ་ནི་བསྡུ་བའོ། །ཇི་ལྟར་གནས་ཞེས་བྱ་བ་ནི་བདེ་བ་ཉིད་དེ། གང་དུ་ཡང་རུང་བས་རེག་པ་ན་དེ་ལྟ་བུ་ཉིད་དུ་འགྱུར་རོ་ཞེས་བྱ་བའི་དོན་ཏོ། །གཞན་མེད་ཀྱང་ཞེས་བྱ་བ་ནི་ལུས་ལས་སོ། །སེམས་པ་ནི་ཡིད་དུ་འོང་བ་ངོ་བོ་ཉིད་ཀྱིའོ། །གནས་ཞེས་བྱ་བ་ནི་
ལས་ཀྱི་ངོ་བོའི་རྒྱུའི་ཁྱད་པར་ལས་དེ་འདི་པ་ལ་མེད་པའི་ཕྱིར། ཡིད་དུ་འོང་བ་ཉིད་ནི་ལུས་ཀྱི་ཆོས་མ་ཡིན་གྱི། འོན་ཀྱང་ཤེས་པ་པོའི་ཤེས་པའི་ཆོས་ཡིན་ཏེ། རུང་བའི་ཡུལ་ན་ཡོད་པ་རྣམས་མི་ཤེས་ཀྱང་རང་ཉིད་ཤེས་པའི་ཕྱིར་རོ་ཞེས་བསྟན་པ་ནི། གལ་ཏེ་དེ་ཡི་ཡིད་འོང་ཉིད། །ཅེས་བྱ་བ་སྟེ། དེ་ལྟ་