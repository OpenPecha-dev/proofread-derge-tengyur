ཡིན་ཏེ། གཞན་ལས་སྐྱེ་བར་མ་མཐོང་བའི་ཕྱིར་རོ། །མཐོང་བ་ནི་ཡིན་ཡང་ལུས་ནི་རྒྱུ་མ་ཡིན་ནོ། །དེས་ན་རིམ་པའི་ངོ་བོ་ནི་ཁྱད་པར་དུ་བྱེད་པ་ཁོ་ན་དེ་བྱེད་པ་ཡིན་ནོ། །དེ་བཞིན་དུ་བློ་གཞན་ཡང་ཡིན་པའི་ཕྱིར་བློ་ནི་དེས་བྱས་པ་ཁོ་ན་ཡིན་ཏེ། རྟག་པའི་ལུས་ཀྱིས་བྱས་པ་ནི་མ་ཡིན་ཏེ། 
རྗེས་སུ་འགྲོ་བ་ལ་སོགས་པ་མེད་པའི་ཕྱིར་རོ་ཞེས་བྱ་བའི་དོན་ཏོ། །སྔར་གྱི་བློ་ནི་བྱ་བ་ནི་འབྲས་བུ་ཡོད་པ་ཡིན་ན། དེའི་ཕྱིར་དེ་ཡང་རིམ་པ་དང་ལྡན་པའི་འབྲས་བུའི་རྒྱུ་མ་ཡིན་ནམ། དེ་ལྟ་ཡིན་ཏེ་རིམ་གྱིས་བྱེད་པ་རིམ་པ་དང་ལྡན་པའི་ཁྱད་པར་དེ་ཡིན་ནོ། །རིམ་པ་ཅན་མ་ཡིན་པའི་ཁྱད་
པར་ཅན་ཉིད་ཡིན་ན་འབྲས་བུ་ཅིག་ཅར་བའི་སྐྱོན་ཡིན་པར་བསྟན་པ་ནི་འོན་ཏེ་བློ་སྔ་མ་སྔ་མ་ཞེས་བྱ་བ་སྟེ། ཁྱད་པར་དུ་འགྱུར་བ་ཞེས་བྱ་བ་སྟེ། ཁྱད་པར་གྱིས་སམ་རིམ་གྱིས་ཁོ་ནས་སོ། །རྟག་པ་ནི་འཇིག་པའི་མཐར་ཐུག་པར་སྣང་བ་ནི་གཅིག་ཡིན་པའི་ཕྱིར། གཅིག་གི་ཚེ་སྣང་བ་
ནི་སྐད་ཅིག་མ་གཞན་ལ་མི་འབྱུང་བས་རྒྱུ་མེད་པའི་ཕྱིར་དེའི་ཚེ་འབྲས་བུ་མི་འབྱུང་ངོ་ཞེས་སུན་འདོན་པ་ནི་སྐད་ཅིག་མ་ལ་ཡང་མཚུངས་པ་མ་ཡིན་ནམ། དེ་ཡང་སྐད་ཅིག་མ་གཞན་ལ་ཡོད་པ་མ་ཡིན་ཏེ། གཞན་དུ་ན་སྐད་ཅིག་མ་ཉིད་དུ་འགལ་བར་འགྱུར་བའི་ཕྱིར་རོ། །སྐད་ཅིག་མ་
གཞན་ངེས་པའི་ཡུལ་ཡོད་པའི་ཕྱིར་སྐྱོན་མེད་དོ། །དེ་དང་ལྷན་ཅིག་ཉིད་ཡིན་ན་དེ་ཡང་དམ་པའི་ཁོངས་སུ་གཏོགས་པས་དུས་ཕྱི་མ་ཉིད་མ་ཡིན་པའི་ཕྱིར་རྟག་པ་ཉིད་རིམ་གྱིས་མ་ཡིན་ནོ། །དེའི་ཚེ་བདག་ཉིད་ཐམས་ཅད་རྟོགས་པ་ཡང་དུས་གཞན་དུ་ཀུན་དུ་རྒྱུ་བ་ནི་མ་ཡིན་ཏེ། ཇི་སྲིད་དུ་
འཇིག་བྱེད་མེད་པ་དེ་སྲིད་གནས་པ་ཡིན་པར་ནི་མི་རིགས་ཏེ། མཐའ་མ་བཞིན་དུ་དང་པོ་ལ་ཡང་འཇིག་པའི་མཐར་ཐུག་པ་ཅན་དུ་སྣང་བར་ཁྱད་པར་མེད་པའི་ཕྱིར་རོ། །དེའི་ཚེ་འཇིག་པར་བྱེད་པའི་རྒྱུ་མེད་པའི་ཕྱིར་འཇིག་པ་མ་ཡིན་ཏེ། དངོས་པོ་ནི་བདག་ཉིད་ཐམས་ཅད་ཀྱིས་སྣང་བ་ཡིན་ནོ་ཞེ་ན། 
འཇིག་པའི་རྒྱུ་མེད་དུ་ཟིན་ཀྱང་དེའི་མཐར་ཐུག་པར་ཡང་རྟོགས་པ་ཡིན་ན། མཐའི་གནས་སྐབས་བཞིན་དུ་ཇི་ལྟར་ཕྱི་མའི་དུས་སུ་ཡོད་པ་ཡིན་མི་རྟག་པ་ཉིད་ནི་སྐད་ཅིག་རེ་རེ་ཞིང་གཞན་དང་གཞན་པའི་ཕྱིར་སྔ་མ་ཉིད་ཕྱིས་ཡོད་པ་ནི་མ་ཡིན་ནོ། །དེའི་ཕྱིར་སྔ་མ་ནི་ཕྱི་མ་ལས་རིམ་པ་དང་རྒྱུ་