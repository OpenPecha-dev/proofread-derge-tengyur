ཏེ། དེའི་བསྐྱེད་བྱའི་བྱེ་བྲག་མ་མཐོང་བའི་ཕྱིར། སེམས་པ་ཅན་གྱི་རྗེས་སུ་འགྲོ་བ་ཉིད་ཡིན་ལ། གཞན་ནི་མ་ཡིན་ནོ་ཞེས་བྱ་བའི་དོན་འདི་ལ་ཡང་ཚད་མར་ཅུང་ཟད་ཀྱང་མེད་ལ། །ལས་ལ་ནི་བྱེད་པ་པོ་ཐམས་ཅད་ཀྱི་ནུས་པ་ཉིད་ཀྱི་ཤེས་པ་ཡང་མི་སྲིད་པ་ཡིན་ནོ། །
རེ་ཞིག་འབྲས་བུའི་ངེས་པ་མཐོང་བ་ལས་ངེས་པར་བྱེད་པ་མ་མཐོང་བ་ལ་སོགས་པ་གོ་བ་ཡིན་ཞེས་གང་སྨྲས་པ་དེ་ནི་རིགས་པ་ཡིན་ནོ། །བསྙེམས་པ་དེ་བོར་ནས་སེམས་པ་ཅན་གྱི་བྱེ་བྲག་སྒྲུབ་པར་བྱེད་པ་གང་ཡིན་པ་དེ་ལ་འདི་སྤྱད་པར་བྱ་སྟེ། རེ་ཞིག་ས་གཞི་ལ་སོགས་པ་འུ་བུ་ཅག་ལ་སོགས་པའི་ལོངས་
སྤྱད་པར་བྱ་བ་ལ་སོགས་པ་བཞིན་དུ་ལས་ཀྱི་ཉེ་བར་བསྒྲུབས་པ་ཡིན་པར་གོ་བ་ཡིན་ནོ། །ལས་ཀྱང་གནས་ལ་སོགས་པ་དོན་དུ་གཉེར་བའི་སྙིང་པོ་ཅན་ནམ། བྱེད་པ་ལ་སོགས་པ་དོན་དུ་གཉེར་བའི་སྙིང་པོ་ཅན་ཏེ། བདག་ལྷའམ་ཀླུར་གྱུར་ཅིག་ཅེས་བྱ་བའི་སེམས་ཉིད་ཡིན་ནོ། །དེས་
ན་འབྲས་བུ་དང་རྒྱུ་དང་དེའི་འབྲས་བུ་ལ་སོགས་པ་ཐམས་ཅད་དུ་ལྷག་པར་ཞེན་པ་རྣམས་བག་ཆགས་ཀྱི་སྒོ་ནས་གནས་པ་ནི་བྱིན་གྱིས་རློབ་པ་པོར་རྟོགས་པ་ཡིན་ནོ། །འདིས་ནི་བསོད་ནམས་ཀྱི་བློའི་ནུས་པ་བཤད་པ་ཡིན་ནོ། །གལ་ཏེ་ཡང་རྣམ་པ་ཐམས་ཅད་མ་མཐོང་བ་དེ་ལྟ་ན་ཡང་དེ་སྣ་
ཚོགས་པ། རིག་པ་ཡིན་ཞེས་ཐམས་ཅད་ཤེས་པར་ཡོངས་སུ་ཤེས་པ་བཞིན་དུ་ཐམས་ཅད་དུ་ལྷག་པར་ཞེན་པ་ཅན་གྱི་སོ་སོར་སྣང་བའི་བྱིན་གྱིས་རློབ་པ་པོ་བོར་ནས་དེ་ལ་གཞན་དུ་རྟོགས་པ་ལ་ནི་ཚད་མ་ཅུང་ཟད་ཀྱང་མེད་དོ། །དེ་ལྟར་ན་བྱེད་པ་མེད་པའི་བློ་རྟོགས་བྱ་མ་ཡིན་པ་རྟག་པ་ནི་རང་
བཞིན་ཉིད་ཀྱིས་བྱིན་གྱིས་རློབས་པོ་ཉིད་ཡིན་ཞེས་བྱ་བ་ལ་སོགས་པ་མ་མཐོང་བ་དུ་མའི་རྟོགས་པས་ཡོངས་སུ་དུ་བ་པ་ཡང་བསལ་བ་ཡིན་ནོ་ཞེས་དགོངས་པའོ། །ངེས་པ་ཅན་ཙམ་སྒྲུབ་པ་ཡིན་ན་གྲུབ་པ་ལ་སྒྲུབ་པ་ཉིད་ཡིན་ནོ། །སེམས་པ་ཅན་གྱི་བྱེ་བྲག་གྲུབ་པ་ཡིན་ན་མཉན་བྱ་ཉིད་བཞིན་
དུ་རྗེས་སུ་འགྲོ་བ་མེད་པའི་ཕྱིར་འཁྲུལ་པ་སྲིད་པས་ལྷག་པ་དང་ལྡན་པར་འགྱུར་ཞེས་བྱ་བའི་དོན་ཏོ། །སེམས་པ་ཅན་མ་ཡིན་པས་བྱིན་གྱིས་བརླབས་པའི་བྱེད་པ་པོ་རྣམས་ནི་བྱ་བ་བརྩམས་ནས་རྩོམ་པར་བྱེད་པ་པོར་ཅིས་མི་འགྱུར་ཞེ་ན། མིག་ལ་སོགས་པ་དང་མེ་ལ་སོགས་པ་རྣམས་