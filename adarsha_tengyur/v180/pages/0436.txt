བ་དང་ལྡན་པ་ཐ་དད་པ་ཡིན་ན། རིམ་པར་འགྱུར་གྱི་གཞན་དུ་ནི་མ་ཡིན་ནོ་སྙམ་དུ་སེམས་པ་ལ། སྐད་ཅིག་མའི་དངོས་པོ་ལས་སྐད་ཅིག་སྔ་མ་སྔ་མ་ལས་ཕྱི་མ་ཕྱི་མ་འབྱུང་བ་ཁོ་ནར་རིམ་པའི་ཐ་སྙད་ཀྱི་ཡུལ་ཡིན་གྱི། གཞན་དུ་ནི་མ་ཡིན་པར་བསྟན་པ་ནི། སྔོན་མེད་སྐད་ཅིག་རེ་རེ་ཡི། །ཞེས་བྱ་བ་
སྟེ། གང་གི་ཕྱིར་སྐད་ཅིག་མ་ལ་ཡང་རིམ་པ་དང་ལྡན་པའི་ཡུལ་ནི་བློའི་རྒྱུ་ཡིན་ལ། དེ་ལྟ་བུའི་འབྲས་བུ་འབྱུང་བར་བྱེད་པ་སྲིད་པའི་དང་པོ་ལ་མཐོང་བ་ཇི་ལྟ་བ་དེ་བཞིན་དུ་མཐའ་མ་ལ་ཡང་དེ་ཁོ་ན་ལྟར་མཐོང་བ་དེ་ལྟ་བུ་ཁོ་ན་རང་ལས་བྱུང་བའི་ལུས་གཞན་འཕེན་པར་འདོད་པའི་ཕྱིར་སྐྱེ་བ་ཕྱི་མ་གྲུབ་པ་
ཡིན་པར་བསྟན་པ་ནི། དེའི་ཕྱིར་ན་དུས་ཀུན་དུ་རྒྱུར་མཐོང་བ་ཉིད་ཅེས་བྱ་བ་སྟེ། བློའི་རྒྱུ་ལུས་ཀྱི་བསྐྱེད་བྱ་ཡིན་པའི་ཕྱིར། སྐྱེ་བ་དང་པོ་ལ་དེ་ལྟ་བུའི་ལུས་གཞན་འཕེན་པར་བྱེད་པ་ཡིན་ཞེས་བྱ་བའི་དོན་ཏོ། །ཡང་ན་སྐད་ཅིག་མ་ཉིད་ཡིན་ཡང་སྐད་ཅིག་མ་སྔ་མ་ཉིད་ཐམས་ཅད་ཀྱི་བྱེད་པ་པོ་ཡིན་པས་
ཅིའི་ཕྱིར་འབྲས་བུ་ཅིག་ཅར་མ་ཡིན་ཞེ་ན། སྔོན་མེད་སྐད་ཅིག་རེ་རེ་ནི་འབྲས་བུའོ། །སྔ་མ་སྔ་མ་ནི་རྒྱུ་གཞན་དང་གཞན་ཡིན་ལ་དེ་བཞིན་ཉིད་རེ་རེ་ནི་མ་ཡིན་ན་གང་གིས་ཅིག་ཅར་བའི་སྐྱོན་དུ་འགྱུར། །དེའི་ཕྱིར་རྒྱུ་མིན་པ་ཉིད་དེ་རྟག་པ་ཉིད་ཡིན་ལ། རྟག་པ་ཉིད་ནི་དུས་ཀུན་དུ་སྟེ། དུས་ཐམས་ཅད་ཁྱབ་
པར་བྱེད་པ་ཉིད་དུ་ཅིག་ཅར་མཐོང་བར་འགྱུར། གཞན་ནི་མ་ཡིན་ནོ་ཞེས་བྱ་བར་སྦྱར་རོ། །ཡང་ན་རྒྱུའི་ཞིག་པ་ནི་རྒྱུ་ལས་གཞན་མ་ཡིན་པ་དེས་ན་དེ་དང་ལྷན་ཅིག་འབྱུང་བའི་འབྲས་བུ་དང་རྒྱུ་དང་ལྷན་ཅིག་འབྱུང་བ་ཡིན་པའི་ཕྱིར་སྐད་ཅིག་མ་ཉིད་ལ་ཡང་འབྲས་བུ་ཅིག་ཅར་བར་འགྱུར་ཏེ། དེ་དང་དེ་ནི་
འདི་ཁོ་ན་ལས་འབྱུང་ངོ་སྙམ་དུ་སེམས་པ་ལ། སྔོན་མེད་སྐད་ཅིག་རེ་རེ་ཞེས་བྱ་བ་སྟེ། དུས་ངེས་པའི་དངོས་པོ་ནི་ཡུལ་ངེས་པ་བཞིན་དུ་ཡུལ་གཞན་དང་གཞན་ཉིད་ལས་ལྡོག་པ་ཡིན་གྱི་རང་གི་དུས་ལ་ནི་མ་ཡིན་ཏེ། རང་ཉིད་མེད་པར་ཐལ་བར་འགྱུར་བའི་ཕྱིར་རོ། །ལྡོག་པ་ནི་ལྡོག་པ་པོ་ལས་གཞན་མ་ཡིན་
ཏེ། དེ་ལྟ་ཡིན་ན་ནི་དངོས་པོ་མི་འཇིག་པར་ཐལ་བར་འགྱུར་བའི་ཕྱིར་རོ། །དེའི་ཕྱིར་གཉིས་པ་ཁོ་ན་སྔ་མ་ཞིག་པ་ཡིན་ནོ། །ཞིག་པ་དང་ཕྱེད་ཞིག་པ་དང་མ་ཞིག་པ་ལ་སོགས་པའི་རྣམ་པར་རྟོག་པ་རྣམས་སྐད་ཅིག་མའི་ཕྱོགས་ལ་སྐྱོན་མ་ཡིན་ཏེ། འབྲས་བུའི་སྔ་རོ་ལ་ན་མེད་པར་