གསལ་བ་འདི་མཐོང་བ་དང་བརྗོད་པར་ཡང་བསྟན་པ་ཡིན་ལ། དེ་ཡང་དོན་གྱིས་ཤེས་པའི་ཡན་ལག་ཡིན་པའི་ཕྱིར་གཞན་གྱི་དོན་དུ་རྟག་པ་ཉིད་དུ་སྒྲུབ་པར་བྱེད་ཅིང་མི་རྟག་པ་ཉིད་དུ་དམ་འཆའ་བ་ལ་གནོད་པར་བྱེད་པ་ཡིན་ནོ། །མི་རྟག་པའི་ཕྱོགས་ལ་ནི་རང་གི་དོན་དུ་སྨྲ་བའི་ནུས་པ་མེད་
དེ། འབྲེལ་པ་ལ་ལྟོས་པ་ཡིན་པའི་ཕྱིར་རོ་ཞེས་བྱ་བས་རང་གི་ཚིག་དང་ཁས་བླངས་པ་དང་འགལ་བར་སྨྲས་པ་ཡིན་ནོ། །ངེས་ན་དོན་གྱིས་ཤེས་ཐོབ་ཕྱིར། །རྟག་པས་མི་རྟག་ལ་མངོན་ཡིན། །དོན་བརྗོད་པ་ཡི་ཤུགས་ཀྱིས་ནི། །ཁས་བླངས་པ་ནི་སྒྲུབ་པར་བྱེད། །དང་པོར་ཁས་བླངས་
པ་ཡིས་ནི། །མི་རྟག་ཉིད་ལ་གནས་པར་བྱེད། །རྣམ་འཇིག་ཉིད་དུ་སྒྲ་གང་གིས། །སྒྲུབ་པར་བྱེད་པ་སྨྲ་དགོས་ཏེ། །ཡོན་ཏན་གསུམ་འདིའམ་གང་ཟག་གམ། །ཡང་ན་ནམ་མཁའི་ཡོན་ཏན་ནམ། །ཡི་གེ་ལས་གཞན་པའམ་དེ་དག་ཉིད། །རླུང་གིས་དངོས་སམ་མི་བརྗོད་པའམ། །
ཚིག་དག་བདག་ཉིད་གསལ་བྱེད་པའམ། །འདྲ་བའི་དངོས་ལས་མི་ལྡོག་པའམ། །ཞེས་གང་སྨྲས་པ་དེ་རྣམས་ཡིན་ན་ནི་བསྒྲུབ་བྱ་ཉིད་སྒྲུབ་པ་དང་། བཞི་ཁོ་བོ་ལ་མ་གྲུབ་པའི་གཏན་ཚིགས་སུ་འགྱུར་རོ། །ཁོ་བོ་ཅག་འདོད་པའི་སྒྲའི་ཆོས་འདི་དེ་བཞིན་དུ་ཁྱེད་ཀྱིས་ཁས་བླངས་པ་ཁོ་ན་ཡིན་
ནོ་ཞེས་བྱ་བ་ལ་སོགས་པའི་སུན་འདོན་བྱེད་པ་དེ་ནི་རྩེད་མོ་ཙམ་ཡིན་ཏེ། འཇིག་རྟེན་ལ་གྲགས་པའི་ཆོས་དང་། ཆོས་ཅན་དཔེ་ཁས་བླངས་པ་ཙམ་གྱིས་ཐ་སྙད་མཐུན་པ་ནི་གཞན་དུ་མི་འགྲུབ་པའི་ཕྱིར་རོ། །གོང་བུ་རྣམས་ཉིད་ཁོ་ན་འཇིག་རྟེན་ན་སྒྲའི་བརྗོད་བྱ་ཡིན་ཏེ། རྟོགས་པ་དང་
ལྡན་པ་འཇུག་དོན་བྱེད་པར་ནུས་པ་ལ་གནས་པའི་ཕྱིར་རོ། །ཇི་ལྟར་དེ་ལ་གནས་པ་ཡིན་ཞེ་ན། རྟོག་གེ་པ་རྣམས་དཔྱོད་པར་བྱེད་པ་ཡིན་པས་སྨྲ་བ་ནི། སྤྱི་ཡིས་ཞེས་བྱ་བ་སྟེ། བསྟན་བཅོས་ལ་གྲགས་པའི་ཆོས་ཁས་བླངས་པས་ཐ་སྙད་འགའ་ཡང་འགྲུབ་པ་མ་ཡིན་ནོ། །དེ་ཉིད་
བསྟན་པ་ནི། རང་ཉིད་ཅེས་བྱ་བ་ནི་བསྟན་བཅོས་ལ་ལྟོས་པ་མ་ཡིན་པར་ཁས་ལེན་པར་སྟོན་པར་བྱེད་པ་ཡིན་ནོ་ཞེས་གསུངས་པའོ། །དེའི་ཕྱིར་གོང་བུའི་སྒྲའི་ཚིག་གིས་ནི་བརྗོད་པར་ནུས་པ་མ་ཡིན་ནོ་ཞེས་བྱ་བ་དེ་ནི་མི་རིགས་ཏེ། ཐམས་ཅད་ཀྱིས་གོའི་སྒྲ་ཅིག་ཅར་བརྗོད་པ་ནི།