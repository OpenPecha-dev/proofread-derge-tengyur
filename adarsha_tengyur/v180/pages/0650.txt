ཅད་སྔ་ན་ཡང་ཡོད་པ་མ་ཡིན་པ་མ་ཡིན་ནམ་ཞེས་བྱ་བར་སྦྱར་རོ། །ལུས་ལ་ཐ་དད་པའི་ཕྱིར་ཞེས་བྱ་བ་ནི་ལུས་ཡོད་ཀྱང་མེད་པའི་ཕྱིར་རོ། །དེ་བཞིན་དུ་མེ་ཡོད་ཀྱང་དྲོ་བ་མེད་པ་ནི་མ་ཡིན་ནོ་ཞེས་བསྟན་པ་ནི། འདིར་མེ་ནི་ཞེས་བྱ་བའོ། །འདི་ཉིད་མེ་མ་ཡིན་ཞེས་བྱ་བ་ཉིད་ཀྱི་སྒྲ་ནི་རིམ་པ་གཞན་དུ་སྦྱར་བ་
ཡིན་ཏེ། ལུས་ཀྱི་རྣམ་པའི་འབྱུང་བ་ཉིད་ཡལ་བར་འདུག་པའི་གནས་སྐབས་ན་འདོད་ཆགས་ལ་སོགས་པ་མེད་པ་ནི་མི་འབྱུང་བ་མ་ཡིན་ཞེས་བྱ་བར་སྦྱར་རོ། །དེ་བཞིན་དུ་ཐལ་བའི་གནས་སྐབས་སུ་དྲོ་བ་མེད་པ་ན་མེ་ཡོད་པ་མ་ཡིན་པར་བསྟན་པ་ནི། གལ་ཏེ་འབྱུང་བ་འདུས་པ་ཞེས་བྱ་བ་སྟེ། རྒྱུན་
ཆད་པ་ཉིད་སྔ་ན་མེད་པར་མ་འཁྲུལ་པ་ཡིན་པར་ཐལ་བར་འགྱུར་གྲང་ན། འགྱུར་བ་མ་ཡིན་ཞེས་བྱ་བར་བཟློག་པར་གོ་བར་བྱ་བའོ། །དྲོ་བ་ཉིད་ལ་མི་འཁྲུལ་བ་ཅན་གྱི་ཆོས་ཅན་ནི་མེ་ཡིན་གྱི་དེ་བཞིན་དུ་འབར་བ་ཙམ་ནི་མ་ཡིན་ནོ་ཞེས་བསྟན་པ་ནི། སྔགས་རྒྱུད་ལ་སོགས་ཞེས་བྱ་བ་སྟེ། དྲོ་བ་ལ་མི་
འཁྲུལ་པ་ཅན་གྱི་འབར་བ་ནི་དེ་མེད་ན་མེད་པ་ཁོ་ན་ཡིན་པའི་ཕྱིར་འབར་བ་ཡོད་ཀྱང་ཁྱད་པར་གྱི་རིམ་པ་དང་ལྡན་པའི་དྲོ་བ་ཉིད་མེད་པ་མ་ཡིན་ན་གང་གིས་སྔ་ན་ཡང་མེད་པར་རྟོགས་པར་འགྱུར་ཞེས་བསྟན་པ་ནི། འབར་བ་ལས་ཞེས་བྱ་བ་སྟེ། ཕྱིས་འབྲལ་བར་འགྱུར་བ་ནི། སྔ་ན་ཡང་ཡིན་ཞེས་བྱ་བའི་དོན་ཏོ། །
སྔགས་ལ་སོགས་པའི་ནུས་པས་དྲོ་བ་ཉིད་མེད་ཀྱང་འབར་བ་ཡོད་པ་ཡིན་ན། འོན་ཏེ་འབར་བ་དེ་གང་ཡིན་ཞེ་ན། དབྱིབས་དང་ཁ་དོག་ཡིན་པར་བསྟན་པ་ནི། མདོག་དང་དབྱིབས་ཀྱི་འབར་བའོ། །ཞེས་བྱ་བའོ། ཁ་དོག་དང་དབྱིབས་སུ་འགྱུར་བ་དེ་ཇི་ལྟར་ཡིན་ཞེ་ན། དྲོ་བ་ཉིད་ཡོད་པ་མ་ཡིན་ཞེས་བྱ་བར་སྦྱར་
རོ། །དཔེ་མ་ཡིན་ཞེས་བྱ་བ་ནི་མི་མཐུན་པའི་ཕྱོགས་ལ་གཏན་ཚིགས་མ་ངེས་པ་ཉིད་མཐོང་བར་བྱེད་པ་མ་ཡིན་ཏེ། བྱུང་བ་བྱུང་ནས་འཇིག་པ་ཡིན་ལ། སྔ་ན་ཡང་རེས་འགའ་མ་བྱུང་བར་རྟོགས་པ་ཡིན་ནོ་ཞེས་བྱ་བའི་དོན་ཏོ། །སྔགས་དང་རྒྱུད་སོགས་ཞེས་བྱ་བའི་འགྲེལ་པ་ནི་འབར་བ་ནི་དྲོ་བ་མེད་པར་མི་འབྱུང་ལ་
ཞེས་བྱ་བར་སྦྱར་རོ། །འོ་ན་ཅི་ཞེ་ན། འགྱུར་བ་ཡིན་ནོ། །དྲོ་བ་ལ་ཞེས་བྱ་བའི་འགྲེལ་པ་ནི་གཏན་མི་བྲལ་བའི་ཞེས་བྱ་བའོ། །དེའི་ཕྱིར་ཁྱད་པར་དང་བཅས་པ་ཞེས་བྱ་བ་ནི་བྱུང་བ་བྱུང་ནས་ཞིག་པ་ནི་ཁྱད་པར་གྱི་རིམ་པ་དང་ལྡན་པ་ཡིན་ལ་སྔ་ན་ཡང་ཁ་ཅིག་ཏུ་གཏན་མེད་པར་ཡིན་པ་ནི་བསྒྲུབ་བྱ་ཡིན་ཞེས་བྱ་བའི་