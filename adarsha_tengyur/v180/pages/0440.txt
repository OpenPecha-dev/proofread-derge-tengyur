འཆི་སེམས་དེ་དང་དེ། །ཞེས་བྱའོ། །འཆི་བ་ནི་སེམས་སྐད་ཅིག་ཕྱི་མ་ལ་མེད་པ་མ་ཡིན་ནམ། དེ་ནི་མཚམས་སྦྱོར་བ་དང་འགལ་བ་ཅན་མ་ཡིན་ཏེ། འཚོ་བའི་གནས་སྐབས་ན་འགལ་བར་མ་མཐོང་བའི་ཕྱིར་རོ། །འདིས་ནི་སྐྱོན་མེད་པར་ཡང་བཤད་པ་ཡིན་ནོ་སྙམ་དུ་སེམས་
པས་ཟེར་བ་ནི། འཆི་བའི་སེམས་གང་ཡིན་པ་དེ་ནི་ཞེས་བྱ་བ་སྟེ། རྣམ་ཤེས་མེད་པ་ཙམ་ནི་འཆི་བ་མ་ཡིན་ཏེ། འཚོ་བའི་གནས་སྐབས་བཞིན་དུ་དེ་ཉིད་ཀྱི་ཚེ་མཚམས་སྦྱོར་བར་ཐལ་བར་འགྱུར་བའི་ཕྱིར་རོ། །རྒྱུན་མེད་པ་ལ་ཡང་འཆི་བ་མ་ཡིན་ཏེ། རྒྱུན་མེད་པ་ནི་མཚམས་སྦྱོར་བ་
མེད་པའི་ངོ་བོ་ཉིད་ཀྱིས་འདོད་པ་གྲུབ་པ་ཁོ་ན་ཡིན་པའི་ཕྱིར་རོ། །གཉིད་ལོག་པ་ལ་སོགས་པ་དང་མཚུངས་པ་ཡང་མ་ཡིན་ཏེ། དེ་ཉིད་ཀྱི་ཚེ་མཚམས་སྦྱོར་བར་ཐལ་བར་འགྱུར་བའི་ཞེས་བྱ་བའི་དོན་ཏོ། །འགལ་བའི་བསྒྲུབ་བྱ་དག་གིས་ཁྱབ་པ་ཡོད་ཀྱང་ཆོས་ཅན་གཅིག་ལ་བསྒྲུབ་བྱ་
གཉིས་མ་ཡིན་ཏེ། མི་རིགས་པའི་ཕྱིར་གནོད་པ་དང་བར་དུ་གཅོད་པ་ཡང་མ་ཡིན་ཏེ་སྟོབས་མཚུངས་པའི་ཕྱིར་དང་། ཁྱབ་པ་ཡོད་པའི་ཕྱིར་རོ་སྙམ་དུ་སེམས་པ་ལ་སྒྲུབ་བྱེད་དང་གནོད་བྱེད་དག་ནི་འགལ་བ་ཡིན་ལ། བར་དུ་གཅོད་པ་ནི་ཁྱབ་པ་ཁོ་ན་ཡིན་ན་རིགས་པ་ཡིན་གྱི་གཞན་
དུ་ན་གནོད་པ་ཡིན་པར་བསྟན་པ་ནི། འོན་ཏེ་བཟློག་པས་ཞེས་བྱ་བ་ནས་མཚུངས་སོ་ཞེས་བྱ་བའི་བར་དུའོ། །འགལ་བའམ་བར་དུ་ཆོད་པའམ་ཡོད་པ་དང་མེད་པ་ཡང་རུང་བ་ཁས་བླངས་པ་ཁོ་ན་འདི་སྒྲུབ་པར་བྱེད་པ་བསྟན་པ་ནི། གང་གི་ཕྱིར་ཞེས་བྱ་བ་སྟེ། འོན་ཀྱང་འཆི་བ་ནི་
མཚམས་སྦྱོར་བ་དང་འགལ་བ་མ་ཡིན་ཏེ། གནས་པའི་རྒྱུན་འགག་པ་ཡིན་ན་རྣམ་ཤེས་འགག་པའི་ངོ་བོ་ཡིན་པའི་ཕྱིར་རོ། །འགལ་བ་ཞེས་བྱ་བ་ཁོ་ནས་མཚམས་སྦྱོར་བ་ནི་མ་ཡིན་ཏེ། རྒྱུ་གཞན་གྱིས་འཕངས་པས་མཚམས་སྦྱོར་བ་ཡིན་པའི་ཕྱིར་རོ། །དེ་བཞིན་དུ་སྐྱེ་བའི་དང་པོའི་སེམས་
གོམས་པའི་བསྐྱེད་བྱའི་ཁྱད་པར་ནི། དེ་དང་འདྲ་བའི་སེམས་གཞན་གྱིས་འཕངས་པ་ཡིན་པར་རྟོགས་པ་ཡིན་པར་བསྟན་པ་ནི། འཆི་བའི་སེམས་ནི་ཞེས་བྱ་བ་སྟེ། དགག་བྱ་མཚམས་སྦྱོར་བ་ལ་དེ་བཞིན་དུ་དེའི་ཡུལ་ལ་ཡང་ཡིན་པར་རྣམ་པར་འགྲེལ་པ་ནི། རེ་ཞིག་སེམས་ནི་སེམས་གཞན་