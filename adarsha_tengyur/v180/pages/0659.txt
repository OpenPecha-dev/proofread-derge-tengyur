ཞེས་བྱ་བའི་རིགས་པས་གང་གི་ཚེ་ཐོག་མ་དང་ཐ་མ་མེད་པའི་རྣམ་རྟོག་ནི་རང་གི་རིགས་ཙམ་ལས་གྲུབ་པ་དེའི་ཚེ། འཇིག་རྟེན་ཕ་རོལ་གྲུབ་པ་ཁོ་ན་ཡིན་ཏེ། ཐོག་མ་དང་ཐ་མ་མེད་པ་ཉིད་ལ་དེ་ལྟར་བརྗོད་པའི་ཕྱིར་རོ་ཞེས་བསྟན་པ་ནི། གལ་ཏེ་ཐོག་མཐའ་མེད་འགྲུབ་ན། །ཞེས་
བྱ་བའོ། །སྔ་མ་སྔ་མའི་རྣམ་པར་རྟོག་པའི་བག་ཆགས་ཀྱི་རྗེས་སུ་བྱེད་པའི་རྣམ་པར་རྟོག་པ་ཡང་དེའི་བསྐྱེད་བྱ་མ་ཡིན་ན། འབྱུང་བའི་བསྐྱེད་བྱ་མ་ཡིན་པ་ལྟ་ཅི་སྨོས་ཏེ། དེའི་ཁྱད་པར་མ་ཡིན་པའི་ཁྱད་པར་ཅན་ཡིན་པའི་ཕྱིར་རོ། །དེའི་ཕྱིར་འདི་རྒྱུ་མེད་པ་ཉིད་ཡིན་ན་འབྲས་བུ་ཐམས་ཅད་རྒྱུ་མེད་
པ་ཅན་ཉིད་དུ་འགྱུར་ཏེ། འདི་རྒྱུ་མེད་པ་ཅན་དུ་བསྒྲུབས་ནས། རྒྱུ་མེད་ཉིད་ནི་རྒྱུ་མེད་པའོ། །རྒྱུ་མེད་པ་ཅན་ནི་མིང་ཡིན་པའི་ཕྱིར་བསྟན་པ་ནི། ཐམས་ཅད་རྒྱུ་མེད་ཉིད་དུ་ཞེས་བྱ་བ་སྟེ་ཁྱོད་ཀྱིས་སྨྲས་པ་ཡང་གཞན་གྱིས་གོ་བའི་ཕྱིར་མ་ཡིན་ནོ་ཞེས་བྱ་བའི་དོན་ཏོ། །ཅི་དོན་ཉིད་ནི་ཁྱེད་དོན་གང་ལ་ཡིན་
པའམ། འདི་དོན་ཡང་ཡིན་ལ་གང་ཡང་ཡིན་པའི་ཕྱིར་ཅི་དོན་ནོ། །དེ་གང་ལ་ཡོད་པ་ནི་དེ་ཉིད་དོ། །སྨྲ་བ་པོ་ཁྱོད་ལ་དགོས་པ་ཅི་ཡོད་ཅེས་དགོངས་པའོ། །འོན་ཏེ་འདི་ལ་ཞེས་བྱ་བ་ནི་དོན་ནི་དགོས་པ་སྟེ་འབྲས་བུའོ། །དེས་ཞེས་བྱ་བ་ནི་གཞན་གྱིས་བརྒལ་ཞིང་བརྟག་པས་སོ། །བརྒལ་ཞིང་བརྟག་
པ་ལ་དགོས་པ་ཅུང་ཟད་བསྒྲུབ་པར་བྱ་བ་མེད་པ་མ་ཡིན་ནམ། དེ་ཉིད་ནི་མ་རིག་པ་འབའ་ཞིག་གིས་འགྱུར་བ་ཡིན་པར་བསྟན་པ་ནི། མ་རིག་པས་བྱས་པ་ཉིད་ཅེས་བྱ་བའོ། །དོན་མེད་པ་ནི་ཚིག་ཙམ་མོ། །དེ་ཉིད་ཀྱི་སྐྱོན་བསྟན་པ་ནི། གཞན་གྱི་བཤད་པ་ཞེས་བྱ་བའོ། །གལ་ཏེ་མ་རིག་ཆད་མིན་ན། །ཞེས་
བྱ་བ་སྟེ། རྟོགས་སུ་གཞུག་བྱའི་མ་རིག་པ་གལ་ཏེ་མ་ཆད་ན་ཚིག་ཙམ་ནི་དོན་མེད་པ་ཡིན་ནོ། །འོན་ཏེ་ཆད་ན་ཡང་དེ་ལྟར་ཆད་པར་བྱེད་པའི་ཚིག་རྒྱུ་ཁོ་ན་ཡིན་པའི་ཕྱིར། རྒྱུ་མེད་པ་སྨྲ་བ་ཇི་ལྟར་ཡིན། འོན་ཏེ་མ་རིག་ཆད་ན་ཡང་། ཇི་ལྟར་ཐོག་མ་མེད་པར་གྲུབ་པས་འཁོར་བ་གྲུབ་པ་ཡིན་ཞེ་ན། མ་རིག་རྣམ་
རྟོག་ལས་ཞེས་བྱའོ། །འདི་ཐོག་མ་མེད་པ་ཡིན་བག་ཆགས་གོམས་པ་ཡང་ཡིན་ལ། དེའི་ཡོངས་སུ་སྨིན་པ་ནི་སད་པ་ཡིན་ལ། དེས་བྱས་པ་ནི་བསྐྱེད་པ་ཉིད་ཡིན་པའི་ཕྱིར་འདོད་ཆགས་དང་བདེ་བ་ལ་སོགས་པ་རྣམས་གོམས་པ་ལས་བྱུང་བ་ཉིད་དུ་ཉེ་བར་བསྡུ་བ་ཡིན་ནོ། །རྒྱུ་མེད་པ་ནི་སྐྱེ་བ་དང་འགལ་