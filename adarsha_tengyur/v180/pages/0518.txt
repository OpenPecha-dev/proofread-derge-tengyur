ཉིད་ཡིན་ལ་དེ་ནས་ནི་རེག་པའི་བསྐྱེད་པ་དེའི་ཤེས་པ་ཡིན་ལ་དེ་ལས་ཀྱང་བག་ཆགས་སད་པ་ལས་སམ། གཏི་མུག་ལ་སོགས་པ་ཁོ་ན་ལས་སམ། རེག་པའི་དབང་པོ་ལས་འདུས་པའི་ཡུལ་འཛིན་པར་བྱེད་པ་ནི། རི་མོ་དང་གླུར་བྱ་བ་ལ་སོགས་པའི་དྲན་ཤེས་བཞིན་དུ། གོམས་
པ་ལས་བྱུང་བ་ཡིན་ཞེས་བྱ་བ་ལ་སོགས་པ་དང་སྦྱར་བར་བྱ་བ་ཡིན་པར་བསྟན་པ་ནི། འདིས་ནི་འདུས་པ་ལ་སོགས་པས་ཞེས་བྱ་བ་སྟེ། འདུས་པ་ལ་སོགས་པའི་སྒྲས་བཟུང་བའི་ཕྱིར་བཅུད་ཀྱིས་ལེན་ལ་སོགས་པ་དྲན་པ་ཉམས་པ་ལ་སོགས་པའི་སྒྲུབ་བྱེད་ཡིན་པར་བཤད་པ་ནི། དེར་ཡང་ཞེས་བྱ་བ་སྟེ། 
བཅུད་ཀྱིས་ལེན་ལ་སོགས་པའི་དབང་གིས་ནང་གི་དོན་ཁམས་མཉམ་པ་ལ་སོགས་པའི་ངོ་བོར་དམིགས་པའོ། །འདི་སུ་ཞིག་ཅེ་ན། བག་ཆགས་ལས་བྱུང་བའི་དྲན་པ་ཉམས་པ་ནི། རང་དང་གཞན་གྱི་རྣམ་པར་དབྱེ་བ་མི་ཤེས་པའོ། །ལུས་ཀྱི་རྣམ་པར་འགྱུར་བ་ནི། ནང་གི་འབྱུང་བ་ཡོངས་སུ་
གྱུར་པའོ། །མ་ཡིན་ནོ་ཞེས་བྱ་བ་ནི་རྟེན་ཉིད་དགག་པའོ། །ཇི་ལྟར་མིག་ལ་སོགས་པ་ཞེས་བྱ་བ་ནི་མི་མཉམ་པའི་དཔེའོ། །ཐམས་ཅད་རྒྱུ་ཡིན་པར་ཐལ་ལོ་ཞེས་བྱ་བ་ནི་སྔོན་གྱི་གོམས་པ་སད་པར་བྱེད་པ་ཉིད་ཁས་མི་ལེན་ན་ཐམས་ཅད་ཀྱི་བྱེད་པ་པོ་ཤེས་རབ་ལ་སོགས་པ་ཐམས་ཅད་དུ་བྱེད་པར་
འགྱུར་རོ་ཞེས་བྱ་བའི་དོན་ཏོ། །དེ་བཞིན་དུ་ཞེས་བྱ་བ་ནི་གནས་སྐབས་ཀྱི་ཉེ་བར་བསྡུ་བ་ཡིན་ནོ། །བཟུང་བའི་དངོས་པོ་ལ་ཡང་བདེ་བ་དང་རྨོངས་པ་ལ་སོགས་པ་སྐྱེད་པར་བྱེད་པར་མཐོང་བ་ཁོ་ན་ཡིན་པར་བསྟན་པ་ནི། དཔེར་རྒྱུད་ཁྱད་པར་ལ་ལ་ལ་ཞེས་བྱ་བའོ། །ཕན་པ་བྱེད་པའི་སེམས་ཁོ་ན་ལ་
སེམས་ཀྱི་དབང་པོ་ལས་སམ་གོམས་པ་ལས་ཁྱད་པར་ཡིན་པར་ནི་བདེན་ན། །དེ་ནི་མ་ལ་སོགས་པའི་རྒྱུད་ལས་དང་པོ་སྐྱེས་པ་ནི་ཕྱི་མ་ཕྱི་མའི་རྒྱུར་འགྱུར་བ་ལས་གོམས་པ་ལས་སམ་དབང་པོ་ལས་ཁྱད་པར་དུ་འགྱུར་རོ། །གང་ལ་ཡང་དང་པོ་ཉིད་དུ་ཁྱད་པར་ཅན་གྱི་ཤེས་རབ་ལ་སོགས་
པའམ་ང་རྒྱལ་དང་བཅས་པའི་ཡིད་ཀྱི་རྣམ་ཤེས་ཡིན་ལ། དེ་ལ་ཡང་མ་ལ་སོགས་པ་གོམས་པ་ཁོ་ན་རྒྱུ་ཡིན་ཏེ། དེ་ཉིད་དེ་མེད་ན་མེས་པོའི་ཡིན་ལ་དེའི་ཡང་དེ་མེད་ན་ཡང་མེས་ཀྱི་ཡིན་པར་རྟོགས་པར་བྱ་བ་ཡིན་ཏེ། །ཐག་རིང་བ་ལ་རྒྱུ་ཡིན་པ་ནི་སྔོན་པོའི་ཤེས་པའི་སེར་པོའི་ཤེས་པ་ལ་སོགས་པ་