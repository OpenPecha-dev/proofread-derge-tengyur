དུས་དང་ཕྱོགས་ལ་སོགས་པ་ཐོབ་པ་ཡོད་པའི་ཕྱིར་རོ། །གསལ་བར་བྱེད་པའི་རླུང་དང་ཕྲད་པ་དང་། བྲལ་བ་དང་འབྲེལ་བས། རྣ་བ་ནི་དེ་རྣམས་ཀྱི་ཡང་འཛིན་བྱེད་དུ་འགྱུར་རོ། །རུང་བ་མ་ཡིན་པའི་ཕྱིར་མ་ཡིན་ནོ་ཞེ་ན། ཐོབ་བྱ་མ་ཡིན་པ་ཡང་རུང་བ་
མ་ཡིན་པའི་ཕྱིར། ཐག་རིང་བ་ལ་འཛིན་པར་བྱེད་པ་མ་ཡིན་ཏེ། ཡུལ་ཇི་སྙེད་པ་ལ་ཤེས་པ་སྐྱེད་པར་བྱེད་པ་དེ་སྐྱེད་ལ་རུང་བ་ཡིན་ཏེ། དེ་ནི་འབྲས་བུའི་གོ་བྱེད་ཡིན་པའི་ཕྱིར་རོ། །ཟླ་བའི་ཆ་གཞན་མ་མཐོང་བ་ཇི་ལྟར་རྗེས་སུ་དཔོག་པ་ཡིན། དེས་ན་སྐྱེ་བ་ལ་སོགས་སྐྱེ་བ་གཞན་རྗེས་
སུ་དཔོག་པར་ཡང་མི་རིགས་སོ། །མཐོང་བའི་ཆའི་སྐྱེ་བ་དང་མཚུངས་པས་དབྱེ་བ་མེད་པའི་ཕྱིར་རོ། །སྔོན་གྱི་ལས་མ་མཐོང་བ་ལས་ཇི་ལྟར་ཡིན་ཞེ་ན། དེ་ཅི་ད་ནི་གསེང་ཡོད་པའི་ཕྱིར་གཏུན་ཤིང་ཡང་ཤོང་བ་ཡིན་ནམ། འབྲས་བུ་སྣ་ཚོགས་པ་མཐོང་བ་ལས་རྒྱུ་སྣ་ཚོགས་པ་ཉིད་ཡིན་པ་
ལ་ནི་ཆེས་ངོ་མཚར་བར་བྱ་བ་མ་ཡིན་ནོ། །དེ་དག་ཙམ་གྱིས་འདོད་པར་འགྲུབ་པ་ཡིན་ནོ། །དེ་ལས་གཞན་པར་རྟོགས་པར་བྱེད་ན་ངོ་མཚར་བྱེད་པར་འགྱུར་རོ། །དེའི་ཕྱིར་འབྲས་བུ་ལ་སོགས་པ་ཙམ་གྱིས་ཁྱབ་པ་མ་གྲུབ་པ་ཡིན་ཏེ། མ་འཁྲུལ་བར་མ་ངེས་པའི་ཕྱིར་རོ། །དེ་ལ་དཔེ་ལ། ཡང་ན་ཐེ་ཚོམ་
ཟ་བ་ཡིན། །ཞེས་བྱ་བ་སྨོས་ཏེ། བཤད་པ་བྱེད་པས་ནི་སེམས་པ་ཅན་གྱི་ལས་ནི་བྱིན་གྱིས་རློབ་པ་པོ་ཉིད་ཡིན་པར་ཁས་བླངས་པར་འདོད་པ་གྲུབ་པར་བསྟན་པ་ནི། སེམས་པ་ཅན་ལ་སེམས་པ་ཅན་གཞན་ནི་དགོས་པ་མེད་པ་ཡིན་ནོ། །དཔེ་ལ་ནི་དེ་བཞིན་དུ་མ་གྲུབ་པའི་ཕྱིར་དབང་ཕྱུག་དེ་ཉིད་ནི་དོན་
བྱེད་པའི་བྱེད་པ་པོ་ཉིད་ལ་སོགས་པར་མ་ངེས་པ་ཉིད་ཡིན་ཏེ། དེ་ལ་གཞན་བྱིན་གྱིས་རློབ་པར་བྱེད་པ་ཉིད་གཞན་ཡོད་པ་མ་ཡིན་ཏེ། དེ་བསྟན་པ་ནི། ཡང་ན་ཐེ་ཚོམ་ཟ་བ་ཡིན། །ཞེས་བྱ་བའོ། །དེའི་ཕྱིར་འདིར་ས་གཞི་ལ་སོགས་པ་ལ་བློའི་བསྐྱེད་བྱའི་བྱེ་བྲག་མེད་པའི་ཕྱིར་དང་། དབང་ཕྱུག་གིས་
བྱས་པར་མི་རིགས་སོ། །དེ་ཁས་ལེན་ན། ཐ་དད་དངོས་ལ་རབ་གྲུབ་པ། །སྒྲ་མཚུངས་པས་ཐ་དད་མེད་ཕྱིར། །ཞེས་བྱ་བ་དང་མ་འབྲེལ་བར་འགྱུར་རོ། །དེའི་ཕྱིར་ཡུལ་ལ་སོགས་པའི་ངེས་པ་ཙམ་མཐོང་བས་དེའི་རྒྱུ་མ་མཐོང་བ་ཙམ་ཡོད་པར་གོ་བ་ཡིན་གྱི་དེ་ཡང་སེམས་པ་ཅན་མ་ཡིན་