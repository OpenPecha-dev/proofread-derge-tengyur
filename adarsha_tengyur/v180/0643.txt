རྣམས་ཁོ་ན་སྣ་ཚོགས་པའི་ངོ་བོ་རྣམས་སུ་འབྱུང་བའི་དོན་ཏོ། །འབྲུ་སྣ་ཚོགས་པ་ཉིད་མཐོང་བ་ནི་རང་བཞིན་མེད་པ་ཙམ་གྱིས་འབྱུང་ན་ནུས་པ་སྣ་ཚོགས་པ་ཉིད་ལ་གཞན་དུ་གྲུབ་པ་ཡིན་པར་བསྟན་པ་ནི། གལ་ཏེ་འབྲས་བུ་སྣ་ཚོགས་པ་ནི་མཐོང་བས་ཞེས་བྱ་བའོ། །སྲེག་བྱེད་ཉིད་ཡོད་པ་དང་མེད་
པར་འགལ་བ་ལན་དུ་བསྟན་པ་ནི། གང་གིས་སྔགས་སོགས་ཞེས་བྱ་བ་སྟེ། རང་གི་རྒྱུད་ལས་སྐྱེས་པའི་མེ་ནི་ས་བོན་བཞིན་དུ་ཡོད་པ་དང་མེད་པའི་ལྷན་ཅིག་བྱེད་པ་ཅན་གྱི་རྒྱུ་ལས་རྣམ་པར་དབྱེ་བའི་འབྲས་བུ་བྱེད་པར་འགྱུར་ཞེས་བྱ་བར་སྦྱར་རོ། །སྔགས་ལ་སོགས་པས་བསྲེག་བྱར་བྱེད་པ་ཡིན་པར་བསྟན་པ་ནི། 
བསྲེག་བྱའི་རྫས་ཞེས་བྱ་བ་སྟེ། གཞན་གྱིས་ཞེས་བྱ་བ་ནི་ངོ་བོས་སོ། །དེ་ནི་ཞེས་བྱ་བ་ནི་བསྲེག་བྱའི་ངོ་བོའོ། །དེ་ནི་ཞེས་བྱ་བ་ནི་ཆང་དང་མྱོས་པའི་ནུས་པའི་དཔེའོ། །སྐབས་ཀྱི་ཞེས་བྱ་བ་ནི་དབྱེར་མེད་པ་ཉིད་མེད་ཀྱང་རྟེན་ལ་སོགས་པ་ཉིད་ཀྱིའོ། །ནུས་པ་ལྟར་འབྱུང་བ་དང་ཐ་མི་དད་པ་ཞེས་བྱ་བ་འདིའི་དེ་མ་ཐག་ཏུ་རྟེན་དང་
བརྟེན་པ་གཉིས་ཞེས་བལྟ་བར་བྱའོ། །དེ་ཉིད་ཅེས་བྱ་བ་ནི་གཉིས་པོ་འདི་མེད་པ་རྣམས་ལ་ཐ་དད་པ་མེད་པ་མ་ཡིན་ནོ། །སྣང་བའི་རྣམ་པ་ཐ་དད་པའི་ཕྱིར་རྟེན་དང་བརྟེན་པ་ཉིད་མ་ཡིན་ནོ། །དེ་ཉིད་ཀྱིས་ནི་སྣང་བ་ཐ་དད་པ་ལས་ཐ་དད་པ་ཡིན་པའི་ཕྱིར་ནི་ཐ་དད་པའི་ཕྱིར་ཏེ། བར་མཚམས་ན་གནས་པས་རྟེན་མེད་པ་ལ་སོགས་པར་
སྣང་བའི་ཕྱིར་རོ་ཞེས་བསྟན་པ་ནི། སྣང་བ་ཐ་དད་པ་ཞེས་བྱ་བའོ། །འདི་ལ་ཁ་ཅིག་ན་རེ་ཡུལ་རྣམས་འདི་ལ་སྣང་བའི་ཕྱིར་སྣང་བ་ནི་དབང་པོ་ཡིན་ལ། དེ་ཐ་དད་པ་ཡང་ཡིན་ལ་སྣང་བ་ཡང་ཡིན་པ་དེས་རྟོགས་པའི་ཐ་དད་པ་ཡིན་ཏེ། དབང་པོ་ཐ་དད་པའི་ཕྱིར་རོ། །དེ་བཞིན་དུ་གཞན་དག་ན་རེ་སྣང་བ་ཐ་དད་པ་སྐྱེས་བུ་གང་
གི་ཡིན་པ་དེས་རྟོགས་པའི་ཕྱིར། རང་དང་གཞན་གྱི་བདག་ཉིད་ཅན་གྱི་མངོན་སུམ་པ་ནི་ལུས་ཡིན་ལ། སེམས་པ་ནི་རང་གི་མངོན་སུམ་ཁོ་ན་ཡིན་ནོ། །འདི་གཉིས་ཀ་ཡང་སྣང་བ་ཐ་དད་པ་མ་ཡིན་ན། ཐ་དད་པར་སྒྲུབ་པར་བྱེད་པ་མ་ཡིན་ལ། དེ་ཡོད་ན་དེ་ཉིད་ཐ་དད་པའི་སྒྲུབ་བྱེད་ཉིད་ཡིན་གྱི་དབང་པོ་དང་སྐྱེས་བུ་
དག་ནི་མ་ཡིན་ནོ་ཞེས་བྱ་བ་དེ་བསལ་བ་ནི། དབང་པོ་ཐ་དད་པ་ཞེས་བྱ་བའོ། །སྣང་བའི་རང་བཞིན་ཞེས་བྱ་བ་ནི་རྟོགས་པ་མེད་པའོ། །ལུས་དང་སེམས་པ་དག་ཐ་མི་དད་པས་རྟེན་ལ་སོགས་པ་དང་དེ་ལས་བཟློག་པའི་སོ་སོར་སྣང་བ་བསྟན་པ་ནི། དེར་ཡང་སྣང་བ་ནི་ཐ་དད་དོ་ཞེས་བྱ་བའོ། །ཐ་དད་པ་མ་ཡིན་ནོ་སྙམ་