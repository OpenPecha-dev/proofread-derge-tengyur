ཡང་ན་ཐེ་ཚོམ་ཟ་བ་ཡིན། །ཞེས་བྱ་བའོ། །ཆད་པ་ལ་སོགས་པའི་བྱེད་པ་སྔོན་དུ་འགྲོ་བ་ཅན་གྱིས་བྱ་བ་མཐོང་བ་མ་ཡིན་ནམ། རྣམ་པར་རིག་པའི་བྱ་བ་ནི་ཇི་ལྟར་མིག་ལ་སོགས་པའི་དབང་པོ་ལས་འདས་པ་རྟོགས་པར་བྱེད་པ་ཡིན་པ་དེ་བཞིན་དུ་འདི་ལ་ཡང་
བྱ་བ་ལས་དབང་པོ་འདས་པའི་བྱེད་པ་པོ་གྲུབ་པ་ཡིན་ནོ་ཟེར་བ་དེ་ལ། འདོད་པ་སྒྲུབ་པའམ་ཞེས་བྱ་བ་སྨོས་ཏེ། དབང་པོ་བཞིན་དུ་སེམས་པ་ཅན་མ་ཡིན་པ་ཉིད་དུ་གྲུབ་པའི་ཕྱིར་རམ། ཤེས་པའི་བསྐྱེད་བྱའི་བྱེ་བྲག་མེད་པའི་ཕྱིར་སྨྲ་བ་པོའི་འདོད་པ་གྲུབ་པ་ཡིན་ནོ། །ཐམས་ཅད་ཤེས་
པ་མ་ཡིན་པའི་བྱེད་པ་པོ་སྔོན་དུ་འགྲོ་བ་ཉིད་ནི་ཕྱིན་ཅི་ལོག་དུ་སྒྲུབ་པར་བྱེད་པ་མ་ཡིན་པ་ནི་འགལ་བ་ཅན་མ་ཡིན་ཏེ། འབྲས་བུ་ཉིད་ཙམ་ལ་སོགས་པ་དང་། བློ་དང་ལྡན་པ་ཙམ་གྱིས་ཁྱབ་པ་མ་གྲུབ་པའི་ཕྱིར་རོ། །གྲུབ་པ་ཡིན་ན་ནི་འགྱུར་བ་ཁོ་ན་ཡིན་ཏེ། དཔེར་ན་མིག་ལ་སོགས་
པ་ནི་གཞན་གྱི་དོན་བྱེད་པ་ཡིན་ཏེ། འདུས་པ་ཡིན་པའི་ཕྱིར་མལ་ཆ་དང་སྟན་ལ་སོགས་པ་བཞིན་ནོ། །མལ་ཆ་ལ་སོགས་པ་ཉིད་ལ་གཞན་གྱི་དོན་ཉིད་ཀྱིས་ཁྱབ་པ་མཐོང་བ་ཡིན་ནོ། །ཇི་ལྟར་མཐོང་བ་བཞིན་དུ་འདུས་པའི་བྱེ་བྲག་ཁོ་ན་གཞན་གྱི་དོན་ཉིད་སྒྲུབ་པར་བྱེད་པ་ཡིན་ན། འདོད་
པ་ལས་བཟློག་པ་སྒྲུབ་པར་བྱེད་པའི་ཕྱིར་འགལ་བ་ཅན་ཡིན་ནོ། །མཐོང་བའི་བྱེ་བྲག་གི་རྗེས་སུ་འབྲང་བར་བྱེད་པའི་ཕྱིར་འཕེན་པར་བྱེད་པ་ཡིན་ནོ། །ཆོས་ཅན་གྱི་རིགས་ཀྱི་བྱེ་བྲག་བཞིན་དུ་ཆོས་ཀྱི་རིགས་ནི་ཐ་དད་པ་མ་ཡིན་ཏེ། རང་གི་ངོ་བོ་བཞིན་དུ་ཁྱད་པར་ཡང་མཐོང་བར་
བྱེད་པ་ཡིན་པའི་ཕྱིར་རོ། །མཐོང་བའི་དབྱིག་པ་དང་མཚན་ཉིད་མི་མཐུན་པའི་མིག་ནི་ཇི་ལྟར་རྗེས་སུ་དཔོག་པ་ཡིན་ཞེ་ན། མ་ཡིན། མཐོང་བ་ཁོ་ནའི་བྱིན་རླབས་དེའི་ནུས་པ་ཙམ་གྱི་འབྲས་བུ་ལས་བྱིན་གྱིས་བརླབས་པའི་དབང་པོ་ཉིད་ཡིན་ན། ཐོབ་པར་བྱེད་པ་ཉིད་
དུ་གོ་བར་བྱེད་པ་ཡིན་ཏེ། དེའི་ཕྱིར་ཐག་རིང་བ་དང་། ཉེ་བ་ལ་སོགས་པའི་དབྱེ་བ་ལ་སོགས་པའི་དབྱེ་བས་འཛིན་པ་དང་། མི་འཛིན་པ་རྣམ་པར་གཞག་པར་མི་འགྱུར་ཏེ། མ་ཐོབ་པར་བྱེ་བྲག་མེད་པའི་ཕྱིར་འདི་ཡང་གཏམ་ཙམ་ཡིན་ནོ། །ཐོབ་པར་བྱེད་པ་ཉིད་ནི་བདག་ཡིན་ཏེ།