བུད་མེད་དང་སྐྱེས་པ་ཞེས་བྱ་བ་འདིས་རྣམ་རྟོག་གི་རྣམ་ཤེས་ཀྱི་ཡུལ་རྣམས་ལ་འདོད་ཆགས་ལ་སོགས་པ་ཡིན་གྱི། མཐོང་བ་ཙམ་རྣམས་ལ་ནི་མ་ཡིན་ལ། རྣམ་པར་རྟོག་པའི་བག་ཆགས་ལས་བྱུང་བ་རྣམས་ཡུལ་ལ་བརྟེན་པ་ནི་མ་ཡིན་ནོ་ཞེས་བསྟན་པ་ནི། རྣམ་པར་
རྟོག་པ་ཡུལ་ཡིན་ཕྱིར། །ཞེས་བྱ་བའོ། །དེ་ལྟ་ཡིན་ན་བག་ཆགས་དེའི་སྐྱེ་གནས་བདག་དང་བདག་གི་ཡིན་ལ། ནུས་པ་དང་ལྷན་ཅིག་བྱེད་པ་ཡིན་ནོ་སྙམ་དུ་སེམས་པ་ལ། སྐལ་མཉམ་ཞེས་བྱ་བ་སྨོས་ཏེ། སྐལ་མཉམ་ནི་འདྲ་བའི་ཚུལ་བཞིན་མ་ཡིན་པ་ཡིད་ལ་བྱེད་པའི་ས་བོན་རྒྱུ་ཡིན་ཏེ། འཇིག་
རྟེན་ཕ་རོལ་ལ་སྐུར་པ་འདེབས་པའི་ཕྱོགས་ལ་མེད་པའི་ཕྱིར་རོ། །འདོད་ཆགས་ལ་སོགས་པ་ལུས་ཙམ་ལས་བྱུང་བ་ཡིན་ན་ངེས་པའམ་རེ་རེར་ཡང་འགྱུར་བར་བསྟན་པ་ནི། ངེས་པ་ཞེས་བྱ་བའོ། །ཅིག་ཅར་ཡང་འབྱུང་བ་ཡིན་པར་བསྟན་པ་ནི། ཐམས་ཅད་ཚེ་ན་ཞེས་བྱ་བ་སྟེ། འདོད་ཆགས་ཀྱི་དུས་
སུ་ཞེ་སྡང་དང་དེའི་དུས་སུ་འདོད་ཆགས་སུ་འགྱུར་རོ། །རྣམ་པར་རྟོག་པ་མེད་པར་བསྟན་པ་ནི། འདོད་ཆགས་ལ་སོགས་པ་ཡི་རྒྱུན། །ཞེས་བྱ་བའོ། །གལ་ཏེ་ཡོངས་སུ་གྱུར་པའི་ཁྱད་པར་ལུས་ཙམ་ལས་འབྱུང་བ་ཡིན་ན། ལུས་བཞིན་དུ་དུས་ཐམས་ཅད་དུ་གནས་པའི་ཕྱིར་ཅིག་ཅར་བ་ཁོ་ན་
ཡིན་པར་བསྟན་པ་ནི། གལ་ཏེ་དེ་ལྟ་ན་ཞེས་བྱ་བའོ། །འབྲས་བུའི་རིམ་པ་མཐོང་བ་ལས་རྒྱུའམ་རྒྱུ་ཡིས་རྒྱུ་ཡང་རུང་། གང་ཡིན་པར་ཡང་རྟོགས་པ་ཡིན་ནོ་སྙམ་དུ་སེམས་པ་ནི། གང་ཡང་རུང་བ་ལ་ཞེ་ན་ཞེས་བྱ་བའོ། །མ་ཡིན་ཞེས་བྱ་བར་མཚམས་བཅད་པས་འདི་ཉིད་བཀག་པ་ཡིན་ནོ། །
གང་ཞིག་གང་ལ་ལར་ཐམས་ཅད་དུ་ཡོད་པ་དེའི་རྒྱུ་ཅན་དུ་དུས་ཐམས་ཅད་དུ་འགྱུར་བ་བསྟན་པ་ནི། ཐམས་ཅད་ཚེ་ནའང་འགྱུར་ཞེས་བྱ་བའོ། །རྒྱུ་ཐམས་ཅད་པ་ནི་དུས་ཐམས་ཅད་པར་འགྱུར་རོ། །གལ་ཏེ་མ་མཐོང་བ་མེད་པའི་ཕྱིར་ཞེས་ཟེར་ན། །རྒྱུ་མེད་པ་ཅན་ཐམས་ཅད་དུས་ཐམས་ཅད་པར་མི་འགྱུར་
ཏེ། མ་མཐོང་བའི་ཕྱིར་རོ་ཞེས་བྱ་བའང་འགྱུར་བར་བསྟན་པ་ནི། འགའ་ཡང་རྒྱུ་དང་ཞེས་བྱ་བའོ། །གལ་ཏེ་ཡང་ཚུལ་མ་ཡིན་པ་ཡིད་ལ་བྱེད་པ་ས་བོན་དུ་མཐོང་བ་བོར་ནས་འདོད་ཆགས་ལ་སོགས་པར་ངེས་པའི་རྒྱུ་ཡོངས་སུ་གྱུར་པའི་ཁྱད་པར་ཡིན་པ་ཁས་ལེན་པ་ཡིན་པ་དེ་ལྟ་ན་དུ་བ་ཡང་མེའི་བསྐྱེད་བྱར་