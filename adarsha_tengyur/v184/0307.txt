ཏེ། དེས་ན་འདི་བརྗོད་པར་བྱ་བ་ཡིན་ནོ། །ཐམས་ཅད་ཅེས་བྱ་བ་ནི་རང་གི་སྡུག་བསྔལ་ཟད་པ་ལ་སོགས་པའོ། །མངོན་དུ་བྱེད་པ་ན་ཞེས་བྱ་བ་འཕགས་པའི་བདེན་པ་ལ་སོགས་པ་རྣམས་སོ། །རྟོག་པ་ནི་རང་གི་ངོ་བོ་དང་རང་གི་ཆོས་ཀྱི་སྒོ་ནས་ངེས་
པར་གཟུང་ནས་ངེས་པར་རྟོག་པའོ། །རྣམ་པར་དཔྱོད་པ་ཐར་པའི་འདོད་པ་ནི་ལུང་དང་རིགས་པས་སྡུག་བསྔལ་གྱི་རྟོག་པ་མཛད་དོ། །གཙོ་བོའི་དོན་ཉིད་ཀྱིས་ན་སྡུག་བསྔལ་གྱི་རྒྱུ་ཡོངས་སུ་སྨོས་ཏེ། ལུང་ལ་བརྟེན་པའི་ཕྱིར་ན་ལས་དང་འབྲས་བུ་ལ་སོགས་པ་ཡོངས་སུ་
རྟོག་པར་མཛད་པ་ཡང་བསྟན་པ་ཡིན་ནོ། །དེ་བརྗོད་པ་ནི་དབང་པོ་ལས་འདས་པའི་དོན་ཤེས་པའི་རྒྱུ་ལུང་བཞིན་ནོ་ཞེས་བྱ་བའོ། །བཤད་པ་གཉིས་པ་ལ་ནི་འཇུག་པའི་རིམ་པ་གསལ་ལོ། །གཞན་དུ་ནི་མ་ཡིན་ནོ་ཞེས་བྱ་བ་ནི་དཔྱོད་པ་ལ་མངོན་དུ་ཕྱོགས་པ་མེད་པར་རོ། །
དེའི་འོག་ཏུ་ནི་གཞན་གྱི་དོན་གྱི་རྗེས་སུ་དཔག་པའི་རང་བཞིན་གྱི་ལུང་དུ་ཞེས་བྱ་བ་ནི་བསྒྲུབ་པར་བྱ་བ་དང་སྒྲུབ་པར་བྱེད་པའི་ཆོས་ལ་སོགས་པ་འཕངས་པའི་ཕྱིར་ན། དོན་གྱིས་ན་གཞན་གྱི་དོན་གྱི་རྗེས་སུ་དཔག་པའི་རང་བཞིན་ཉིད་ཡིན་ནོ། །ཐམས་ཅད་ཀྱི་ཚེ་ཚུལ་གསུམ་པའི་
གཏན་ཚིགས་སྦྱོར་བར་ནི་མ་ངེས་སོ། །སྒྲུབ་པར་བྱེད་པའི་ངག་སྦྱོར་བ་ན་ཡང་མ་ཚང་བ་དང་། མ་ལྷག་པ་འདི་འདྲ་བ་ཉིད་སྦྱར་བར་བྱ་བ་ཡིན་ནོ་ཞེས་བརྗོད་པ་ཡིན་ཏེ། ངག་ཡན་ལག་ལྔ་པོའི་སྦྱོར་བ་ནི་ཐམས་ཅད་དུ་བྱ་བ་ནི་མ་ཡིན་ནོ་ཞེས་བྱ་བར་དགོངས་པའོ། །དོན་དེ་ཞེས་
བྱ་བ་ནི་དཔྱོད་པས་ཡུལ་དུ་བྱས་པའོ། །བཀའ་ལུང་སྐོང་བ་ཙམ་གྱི་ལུང་ལས་ནི་དོན་དེ་མཐོང་བ་མ་ཡིན་ནོ་ཞེས་འབྲེལ་ཏོ། །ཅིའི་ཕྱིར་ཞེ་ན། སྨྲ་བ་པོ་ཞེས་གསུངས་སོ། །རིགས་པར་བསྒྲུབ་པར་བྱ་བ་ནི་རིགས་པ་ཉིད་ཀྱིས་གཞན་ལ་བསྟན་པར་བྱ་བ་ཡིན་གྱི་
བཀའ་ལུང་གིས་ཅི་བྱ། དེས་ན་དེ་ལྟར་མི་དཔྱོད་པ་ཇི་ལྟར་རྟོག་པ་དང་ལྡན་པ་ཡིན། རིགས་པ་མི་འདོད་ན་ཡང་མ་རྨོངས་པ་ཅི་ལྟར་འགྱུར། དེས་ན་ཞེས་བྱ་བ་ནི་རྣམ་པ་དེ་ལྟ་བུའི་ལུང་དུ་དོན་མཐོང་བས་ནའོ། །སྡུག་བསྔལ་གྱི་རྒྱུ་ཞེས་བྱ་བ་ནི་ཀུན་འབྱུང་གི་བདེན་པའི་རང་