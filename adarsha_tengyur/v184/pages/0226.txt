གསུངས་ཏེ། དེས་ན་གཞན་དུ་མི་འཐད་པ་ཉམས་སོ་སྙམ་དུ་དགོངས་པའོ། །གལ་ཏེ་སྐྱེ་བ་ལ་དབང་ཕྱུག་གི་ནུས་པ་བརྗོད་ནས་གཞན་དུ་མི་འཐད་པ་ཉམས་སོ་ཞེས་ཅི་སྟེ་མི་བརྗོད་སྙམ་དུ་ཟུར་ན་འདུག་པའི་བསམ་པ་དོགས་པར་བྱེད་པ་ནི། འོན་ཏེ་དེ་ནི་དབང་ཕྱུགས་གིས་ཞེས་བྱ་བའོ། །
སེམས་ཅན་འདིའོ། །ལན་དུ་རང་ཉིད་ཅེས་བྱ་བའོ། །དོན་འདི་ཡིན་ཏེ། ཐར་པའི་བདག་ནི་དབང་ཕྱུག་གིས་སྐུལ་བར་བྱེད་པ་མ་ཡིན་གྱི་འོན་ཀྱང་སོ་སོའི་སྐྱེ་བོ་ཡིན་ནོ། །འཁྲུལ་པ་དེ་ཡང་ལས་ཀྱིས་འཕངས་པ་ཡིན་པའི་ཕྱིར་རོ། །འདོད་པར་བྱ་བ་དོན་དུ་གཉེར་བར་ངེས་པར་འཇུག་པ་མཐོང་བའི་ཕྱིར། 
དབང་ཕྱུག་ཏུ་རྟོགས་པར་དཀའ་བས་ཅི་ཞིག་བྱ། འོན་ཏེ་ཚད་མས་གྲུབ་པ་ལ་དཀའ་བ་དང་སླ་བ་བསམ་པས་ཅི་བྱ་སྙམ་ན། རེ་ཞིག་མངོན་སུམ་གྱི་བྱེད་པ་མེད་པར་སྟོན་པ་ནི། དབང་ཕྱུག་གིས་བསྐུལ་བར་ནི་ཞེས་བྱ་བའོ། །རྗེས་སུ་དཔག་པའི་བྱེད་པ་ཡང་མེད་དོ་ཞེས་སྟོན་པ་ནི་དབང་ཕྱུག་ཏུ་
རྟོག་པ་ཞེས་གསུངས་སོ། །རྟོག་པ་ཞེས་བྱ་བ་ནི་བརྙས་ཐབས་ཀྱིས་རྗེས་སུ་དཔག་པ་ལ་བརྗོད་དོ། །ཡང་ན་རྟོག་པའི་སྒྲས་ནི་རྣམ་པར་གཞག་པ་སུན་འབྱིན་པ་སྟོན་པར་བྱེད་དོ། །ཐེ་ཚོམ་ཙམ་ཡང་བརྟགས་པར་བསལ་བས་བཀག་པ་ཡིན་ནོ། །དེའི་ཕྱིར་བདག་ལ་ཆགས་པ་ཉིད་ཅེས་གསུངས་སོ། །
འོན་ཏེ་ཞེས་བྱ་བ་ནི་གཞིན་གྱིའོ། །འཇིག་རྟེན་གཞན་དུ་ཡང་གཞན་གྱིས་བསྐུལ་ལོ་ཞེས་འབྲེལ་ཏོ། །བསལ་བ་ནི་འདི་ཡིན་ཏེ། གལ་ཏེ་བདག་ལ་ཆགས་པ་སྐུལ་བྱེད་དུ་མཐོང་བའི་ཕྱིར་དེ་ལྟར་རྣམ་པར་འཇོག་ན། དེའི་ཚེ་ཁོལ་པོ་ལ་སོགས་པ་ཡང་གཞན་གྱིས་བསྐུལ་ནས་འཇུག་པར་མཐོང་བ་ཁོ་
ནའོ། །དེས་ན་གཞན་གྱིས་བཀྲི་བར་བྱ་བ་ཅི་མ་ཡིན་ཞེས་བྱ་བའོ། །མ་ཡིན་ཏེ་ཞེས་བྱ་བ་ནི་འགོག་པའོ། །ངེས་པ་མེད་པའི་ཕྱིར་རོ་ཞེས་བྱ་བ་ནི་སྐུལ་བར་བྱེད་པ་ཁོ་ན་ཞེས་བྱ་བའི་ངེས་པ་མེད་པའི་ཕྱིར། ངེས་པ་མེད་པ་ཡང་རྣམ་པ་གཉིས་ཏེ། དེ་ལ་རེ་ཞིག་བསྐུལ་བར་བྱ་བ་ལ་ལྟོས་ནས་བརྗོད་པ་ནི། 
བདག་ལ་སྲེད་པ་དང་ལྡན་པ་ཞེས་བྱ་བའོ། །དབང་ཕྱུག་གིས་བསྐུལ་ཡང་དེ་ལས་ཁམ་གཅིག་ཀྱང་རེ་བ་མེད་ཅིང་། ཕུང་བར་ཡང་མི་མཐོང་བ་ནི་བསྐུལ་བར་མི་ནུས་སོ། །སྐུལ་བར་བྱེད་པ་ལ་ལྟོས་ནས་ཀྱང་བཤད་པ་ནི་དེ་ཡང་ཞེས་བྱ་བའོ། །སྲེད་པ་དང་ལྡན་པ་དེ་ཡང་ངོ། །འདོད་ཆགས་དང་