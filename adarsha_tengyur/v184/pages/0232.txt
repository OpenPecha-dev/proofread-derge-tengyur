ཡོད་པ་མ་ཡིན་ནོ་ཞེས་བསྟན་པའི་དོན་དུ། ཐ་དད་པའི་རྒྱུ་མཚན་དེ་དང་དེ་དག་དོགས་པར་བྱས་ནས་སེལ་བ་ནི་གལ་ཏེ་ཞེས་བྱ་བའོ། །སད་པའི་ཤེས་པ་མཚན་ཉིད་ཀྱི་རྣམ་པ་གཞན་རྨི་ལམ་ལས་དུས་ཕྱིས་ཐོབ་པས་ནའོ། །དེས་ན་ཞེས་བྱ་བ་ནི་རྨི་ལམ་གྱི་ཤེས་པ་སྣང་བ་གཞན་གྱི་མཚན་ཉིད་ཡོད་པའི་ཕྱིར་རོ། །སྐྱེ་
བ་གཞན་པ་ཡང་ཞེས་བྱ་བ་ནི་སད་པའི་ཤེས་པའི་མཚན་ཉིད་དོ། །གལ་ཏེ་ཞེས་བྱ་བ་ནི་འཆད་པའོ། །དེའི་རྒྱུ་ཞེས་བྱ་བ་ནི་རྫ་མཁན་ལ་སོགས་པའི་རྒྱུའོ། །ལན་ནི་སད་པའི་ཞེས་བྱ་བ་ལ་སོགས་པའོ། །སད་པ་ལ་ནི་རྒྱུ་བའི་ཁྱད་པར་ཉིད་ཚོགས་པ་ཡིན་ནོ་སྙམ་ན། རྨི་ལམ་དུ་ཡང་ཞེས་གསུངས་
སོ། །སད་པའི་ཞེས་བྱ་བ་ལ་སོགས་པ་ནི་ཕྱེད་སྔ་མ་རྣམ་པར་འགྲེལ་པའོ། །དེ་དག་ནི་ཞེས་བྱ་བ་ནི་གཞན་གྱིས་སྨྲས་པའོ། །དེ་ལ་རྒྱུའི་ཁྱད་པར་ནི་ཞེས་བྱ་བ་ནི་ཕྱོགས་སྔ་མ་གཞན་ཡིན་ནོ། །དེ་ལ་རྩོད་པ་དང་པོ་སེལ་བ་ནི་རྨི་ལམ་ན་ཡང་ཞེས་བྱ་བའོ། །དེས་ན་རྨི་ལམ་དང་རྨི་ལམ་མ་ཡིན་
པ་དག་ཁྱད་པར་མེད་དོ་སྙམ་དུ་དགོངས་པའོ། །གཞན་གྱིས་མི་དམིགས་པའི་ཕྱིར་སྔར་ཡོད་པ་ཟློག་པར་བྱེད་པ་ཡིན་ནོ་ཞེས་སྦྲེལ་ཏོ། །གཞན་གྱིས་ཞེས་བྱ་བ་ནི་སད་པས་སོ། །སད་པས་དམིགས་པའི་རི་ལ་སོགས་པ་ལ་ཡང་རྨི་ལམ་མཐོང་བ་དག་གིས་མ་དམིགས་པ་མཚུངས་སོ། །
ཚིག་ལེའུར་བྱས་པ་འདི་བཤད་ནས་ཚིག་ལེའུར་བྱས་པ་སྔ་མའི་ཕྱེད་ཕྱི་མ་རྣམ་པར་འགྲེལ་པས་རྩོད་པ་གཉིས་པ་སེལ་བར་བྱེད་པ་ལས་ནི། ཅི་ལྟར་རྒྱུ་བའི་ཞེས་བྱ་བའོ། །དེ་དག་ཅེས་བྱ་བ་ནི་རི་ལ་སོགས་པ་དག་གོ། །རྒྱུ་བའི་ཚོགས་པའི་དོད་པོ་ནི་རྨི་ལམ་ཡིན་ནོ། །བུམ་
པ་ལ་སོགས་པ་གློ་བུར་དུ་དམིགས་པ་ཡིན་ནོ་ཞེས་འབྲེལ་ཏོ། །གཞན་ཡང་སད་པའི་གནས་སྐབས་ཉིད་ཐ་དད་པར་རྟོགས་པར་མི་ནུས་པ་དེས་ན་སད་པ་གཞན་གྱིས་དེ་དག་དམིགས་པའི་ཕྱིར་ཞེས་ཅི་ལྟར་བརྗོད་ཅེས་བཤད་པ་ནི་སད་པའི་ཞེས་བྱ་བའོ། །དེ་ཡང་ཞེས་བྱ་བ་ནི་
གཉིད་ཀྱི་གནས་སྐབས་སུ་མཐོང་བའོ། །དེ་ལྟར་ཐལ་བར་འགྱུར་ཏེ་ཞེས་བྱ་བ་ནི་ལོག་པ་ཉིད་དུ་ཐལ་བར་འགྱུར་བའོ། །འོན་ཏེ་རྨི་ལམ་དུ་མཐོང་བ་ཉིད་མི་བདེན་པ་ཡིན་ཏེ། སད་པས་མ་དམིགས་པའི་ཕྱིར་རོ་སྙམ་ན། ཕན་ཚུན་ཞེས་གསུངས་སོ། །གཉི་ག་ལ་