མྱོང་བ་རྣམ་པར་རྟོག་པ་དེ་སྐྱེད་པའི་ས་བོན་འཇོག་པར་བྱེད་པ་ཡིན་པ་དེ་བཞིན་དུ་དོན་མེད་པའི་རྣམ་པར་རྟོག་པས་ཀྱང་གལ་ཏེ་རིགས་མཐུན་པ་སྐྱེ་བའི་ས་བོན་འཇོག་མོད་ཉེས་པ་ཅི་ཡོད། རིགས་མི་མཐུན་པའི་རྣམ་པར་རྟོག་པའི་ས་བོན་ནི་འཇོག་པར་མི་འཐད་དོ། །དོན་
ཉམས་སུ་མྱོང་བ་ལས་བྱུང་བ་ལ་ནི་དེ་ཡང་ཆ་ཤས་ཀྱིས་ཡོད་པ་ཡིན་ནོ། །རྣམ་པར་རྟོག་པ་ཙམ་གྱིས་རྣམ་པར་རྟོག་པ་ཙམ་གྱི་བག་ཆགས་སྐྱེད་པ་ལ་ནི་དོགས་པ་ཡང་མེད་དོ་ཞེས་བསམས་ནས་དེས་ན་སྐྱེ་བ་གཞན་དུ་ཡང་ཞེས་བྱ་བའོ། །དེ་ལྟར་བློ་སྔ་མ་དང་ཕྱི་མའི་ཡུལ་ལས་གཅིག་པ་ཉིད་མེད་པའི་
ཕྱིར་ལྟུང་བའི་ཆོས་ཅན་ནི་རྟེན་ལས་མི་ལྟུང་བ་ལ་བརྟེན་པར་འགྱུར་བ་མ་ཡིན་ལ། མངོན་སུམ་གྱིས་གནོད་པ་ཡང་ཡོད་པ་མ་ཡིན་ནོ་ཞེས་གནས་སོ། །དེ་ལྟར་གཅིག་ཉིད་མེད་པར་བདག་ལ་སོགས་པ་ཡང་མེད་པའི་ཕྱིར་དེའི་རྣམ་པར་རྟོག་པ་ཡང་ཐོག་མ་ཐ་མ་མེད་པ་ཡིན་ནོ་ཞེས་སྟོན་པ་ནི། དེ་བཞིན་
དུ་ཞེས་བྱ་བའོ། །སོགས་པའི་སྒྲས་ནི་སྤྱི་ལ་སོགས་པ་སྡུད་པའོ། །ཇི་ལྟར་གཅིག་ཏུ་འཛིན་པ་དེ་དམིགས་པ་མེད་པ་དེ་བཞིན་དུ་བདག་ལུས་ལ་སོགས་པར་འཛིན་པའོ། །ཆོས་ཙམ་དེ་དང་ལྡན་པའི་ཆོས་ཅན་བློ་ལ། ཐོག་མ་འགོག་པ་ནི་རྒྱུན་ཐོག་མ་མེད་པ་ཞེས་བྱ་བའོ། །ཕྱིས་ཀྱང་མི་འཆད་
པ་ཞེས་བྱ་བ་ནི་གཞན་དང་གཞན་སྐྱེ་བས་ཐ་མ་འགོག་པའོ། །འགའ་ཞིག་ཏུ་རྟེན་དང་བརྟེན་པའི་དངོས་པོ་ཡོད་ཀྱང་སྐབས་སུ་བབ་པ་ལ་ནི་མ་ཡིན་ནོ་ཞེས་སྟོན་པས་སྔར་དྲིས་པའི་རྣམ་འགྲེལ་ཉིད་བཤད་པའི་དོན་དུ་ཡི་གེ་འདྲི་བ་ནི་གཞན་ཡང་ཞེས་བྱ་བའོ། །དེ་ལྟར་ཡོན་ཏན་ལ་སོགས་པ་ལ་རྟེན་མེད་
མོད། སེམས་ནི་དེ་ལས་བཟློག་པ་ཡིན་པའི་ཕྱིར་ཅི་ལྟར་རྟེན་མེད་པ་ཡིན་ཞེ་ན་སེམས་པ་ཞེས་གསུངས་སོ། །ལུས་ནི་སེམས་སོ་ཞེས་བྱ་བ་སྤྱི་དང་། ལུས་ཀྱི་ཡོན་ཏན་ནི་བློ་ཞེས་བརྗོད་པའི་ཕྱིར་ཡོན་ཏན་དང་། ཡུལ་རྟོགས་པའི་རང་བཞིན་ཡིན་པའི་ཕྱིར་ལས་ཡིན་ནམ། གཞན་དུ་
ཡང་ཞེས་བྱ་བ་ཁྱད་པར་ཏེ། སེམས་ཡིན་གྱི་སེམས་མ་ཡིན་པ་ནི་མ་ཡིན་པ་ཞེས་བྱ་བ་ཐ་དད་པའི་རྟོགས་པའི་རྒྱུ་ཡིན་པའི་ཕྱིར་རོ། །ཡང་ན་ངེས་པ་མེད་པ་སྟེ། སེམས་པ་ནི་དེ་ལྟ་བུ་ཉིད་གཞན་དུ་ཡང་བརྟག་པར་བྱ་བ་ནི་མ་ཡིན་ནོ། །དེས་ན་དེ་ལས་བཟློག་པ་ནི་མ་ཡིན་ཏེ་དེའི་ཕྱིར་རྣམ་པ་གཅིག་