དོགས་པ་ནི་གལ་ཏེ་ཞེས་བྱ་བའོ། །བསྟན་བཅོས་སྦྱོར་བས་ངལ་ཞེས་བྱ་བ་ནི་བསྟན་བཅོས་གོམས་པ་འབད་པ་དང་ལྡན་པའོ། །བདག་མེད་པར་སྨྲ་བ་ལ་འགའ་ཞིག་ལ་སོགས་པ་འགའ་ཞིག་ལ་ཞུགས་པ་མེད་པའི་ཕྱིར་འཇིག་རྟེན་པའི་ལེགས་
པ་མང་པོ་རྣམ་པར་ཉམས་པར་འགྱུར་རོ་ཞེས་བསྟན་པའི་དོན་དུ་དཔེར་བརྗོད་པ་མང་དུ་བྱས་སོ། །བདག་ཏུ་སྨྲ་བ་ལ་ཡང་། བདག་ཡོད་པ་ཙམ་གྱིས་ནི་འཇུག་པ་དང་ལྡོག་པར་བྱེད་པ་མ་ཡིན་ནོ། །འོ་ན་ཅི་ཞེ་ན་དེའི་ཤེས་པས་སོ། །དེ་ནི་བདག་མེད་པར་སྨྲ་བ་ལ་ཡང་
མཚུངས་སོ་ཞེས་བརྗོད་པ་ནི། ཇི་སྲིད་དུ་བདག་ལ་ཆགས་པ་ཞེན་པའི་སྙིང་པོ་ཅན་གྱི་ཤེས་པ་མ་བཅོས་པར་གྱུར་པ་དེ་སྲིད་དུ་བདག་ཉིད་སྡུག་བསྔལ་བ། འཁོར་བ་ཉིད་དུ་སྒྲོ་བཏགས་ནས་ཏེ། རློམ་ནས་ཡོངས་སུ་གདུང་བར་འགྱུར་རོ། །སྡུག་བསྔལ་གྱིས་
གདུང་བ་དང་ལྡན་པར་འགྱུར་རོ། །དེས་ན་སྡུག་བསྔལ་དེ་སྤང་བའི་དོན་དུ་ཐམས་ཅད་རྗེས་སུ་བསྒྲུབ་པས་དཀྲུགས་པས་ན་རང་བཞིན་དུ་གནས་པ་ཉིད་མི་འཐོབ་པོ། །དེས་ན་གྲོལ་བ་པོའི་བདག་མེད་ཀྱང་། བདག་ཏུ་ཆགས་པའི་མཚན་ཉིད་ལོག་པར་སྒྲོ་བཏགས་
པ་དེ་ཉིད་ཀྱི་གཞོལ་བའི་ཕྱིར་བརྩོན་ཏེ། བཅོམ་ལྡན་འདས་ཀྱིས་ཉེ་བར་བསྟན་པ་དང་། དེ་རྗེས་སུ་བསྒྲུབ་པ་ལ་བརྩོན་པར་འགྱུར་བའི་ཕྱིར་ན། ཚངས་པར་སྤྱོད་པ་ལ་སོགས་པ་རྗེས་སུ་བསྒྲུབ་པ་འབྲས་བུ་མེད་པ་མ་ཡིན་ནོ། །འདི་ཉིད་བརྗོད་པ་ནི་འོན་ཏེ་ངེད་ལྟ་བུ་
ཞེས་བྱ་བའོ། །དེ་ཞེས་བྱ་བ་ནི་ངེད་ལྟ་བུའིའོ། །དེ་དག་ཅེས་བྱ་བ་ནི་བཅིངས་པ་དང་ཐར་པའོ། །གལ་ཏེ་བཅིངས་པ་དང་ཐར་པ་དག་གཞི་གཅིག་པ་ཉིད་མ་ཡིན་ན། །དེ་ཁོ་ན་ལྟར་ཐ་སྙད་ཅི་སྟེ་མི་བྱེད་སྙམ་ན། དངོས་པོ་དོན་དམ་པར་ཞེས་བྱ་བའོ། །རྟོགས་པ་ལ་ལྟོས་
པའི་ཕྱིར་ན་ལྷག་པར་ཞེན་པ་ལ་ལྟོས་པའི་ཕྱིར་རོ། །འདི་ཉིད་སྒྲུབ་པར་བྱེད་པ་ནི་འདི་ལྟར་ཞེས་བྱ་བའོ། །ལྷག་པར་མོས་པའི་ཡུལ་ནི་སྤང་བའི་ཡུལ་ཡིན་ནོ་ཞེས་འབྲེལ་ཏོ། །གལ་ཏེ་དེ་ཁོ་ན་མཐོང་བ་དོན་བྱས་ཟིན་པའི་ཕྱིར་རང་གི་དོན་དུ་མི་འཇུག་