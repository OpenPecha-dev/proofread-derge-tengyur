རྒྱ་སྐྱེགས་ཀྱི་ཁུ་བས་འདུས་བྱས་པའི་ས་བོན་ནི་འདས་པའི་ཡིན་ཡང་། གཞན་གྱི་ཚེ་འབྲས་བུ་ནི་ཡོད་པར་ཐལ་བའི་ཉེས་པ་མེད་དོ། །མ་ལྡོག་པ་ལ་ལྟོས་ནས་རྣམ་པ་དེ་ལྟ་བུའི་འབྲས་བུ་སྐྱེད་པར་བྱེད་པ་ཡིན་པའི་ཕྱིར་རོ། །འབྱུང་བར་འགྱུར་བའི་རྒྱུ་ཡང་སྔར་གྱི་
དུས་སུ་ཡོད་པ་ལ་ལྟོས་པ་ཁོ་ནས་སྣ་ཞོམ་པ་ལ་སོགས་པའི་འབྲས་བུ་སྐྱེད་པ་ཡིན་ནོ། །འདི་གཉིས་ནི་ལྷན་ཅིག་འབྱུང་བ་མ་ཡིན་ཡང་གཅིག་མེད་ན་འབྲས་བུ་མི་སྐྱེ་བའི་ཕྱིར་ན་དོན་བྱ་བ་གཅིག་བྱེད་པའི་མཚན་ཉིད་ཀྱི་ལྷན་ཅིག་བྱེད་པ་ཉིད་ཡིན་ཡང་མི་འགལ་ལོ། །གལ་ཏེ་དེ་ལྟར་
ལྷན་ཅིག་འབྱུང་བ་མེད་ཀྱང་ལྷན་ཅིག་བྱེད་པ་ཡིན་ན་འདུ་བྱེད་པ་ཡང་ལུས་ཀྱིས་ལྷན་ཅིག་བྱེད་པར་འགྱུར་བ་དེས་ན། འདུ་བྱེད་དེ་ཡི་ཚེ་མེད་ན། །ལྷན་ཅིག་བྱེད་འགྱུར་ཕྱིར་འཐད་དཀའ། །ཞེས་ཇི་ལྟར་བརྗོད་ཅེ་ན། བརྗོད་པ། གལ་ཏེ་གཅིག་མེད་པར་འབྲས་བུ་རྟོགས་པ་ཙམ་གྱིས་སྐྱེ་ན་ནི། 
འདི་དེ་ལྟར་འགྱུར་བ་ཁོ་ནའོ། །ལུས་དེ་ལུས་མེད་ན་མི་སྐྱེ་བ་ཁོ་ནའོ་ཞེ་ན། འདི་གང་གིས་ངེས་པར་ཟིན་ཏེ། རང་ངམ་གཞན་གྱིས་ངེས་པར་མི་འཐད་པའི་ཕྱིར་རོ། །དེས་ན་གང་གི་ཕྱིར་འཇིག་རྟེན་རྒྱང་འཕན་པའི་མངོན་པར་འདོད་པའི་འགྲུབ་ཏུ་རེ་བ་འབྲས་བུ་དང་བཅས་པར་འགྱུར། འདི་
གཉིས་ཀྱི་ལྷན་ཅིག་ལ་འདི་ཡང་ཚད་མས་རྟོགས་པ་མ་ཡིན་ནོ་ཞེས་བྱ་བར་རྟོགས་པར་བྱའོ། །གལ་ཏེ་ལུས་ཉིད་ཉེ་བར་ལེན་པ་ཡིན་ན་དེའི་ཚེ་ཉེས་པ་ཅི་ཡོད་སྙམ་པའི་དོགས་པ་སྤང་བའི་ཕྱིར། སྔར་བཤད་པའི་རིགས་པ་ཉིད་གྲགས་པར་བྱེད་པ་ནི་དེ་ཡང་ཞེས་བྱ་བ་ཡིན་ཏེ་ཤེས་པ་སྤྱིའོ། །
ལྷག་མ་ཡང་བརྗོད་པ་ནི་དེ་བཞིན་དུ་ཞེས་བྱ་བའོ། །འོན་ཏེ་ཞེས་བྱ་བ་ནི་གཞན་གྱིའོ། །མི་མཐུན་པ་མེད་ན་ཞེས་བྱ་བ་ནི་ལན་ནོ། །འོན་ཏེ་མི་མཐུན་པ་ཚབས་ཆེན་པོ་སེམས་དང་བྲལ་བའི་མཚན་ཉིད་ནི་རང་གི་རྒྱུ་ལོག་ཀྱང་མི་རྟོག་པའི་ཕྱིར་ན། སྔར་གྱི་རང་བཞིན་ཡང་འབྱུང་བ་མ་ཡིན་ཏེ། 
སེལ་བ་ལོག་ནས་རང་བཞིན་གྱི་གནས་འབྱུང་བ་ནི་ནམ་ཡང་མེད་དོ། །དེས་ན་མི་མཐུན་པ་མེད་ན་སླར་ལུས་རྣམ་པར་ཤེས་པའི་རྒྱུ་ཡིན་ནོ་ཅི་སྟེ་བརྗོད་ཅེས་དོགས་ན་ཕྱིར་མི་འབྱུང་བའི་རྣམ་པར་འགྱུར་བར་ཞེས་གསུངས་སོ། །གང་ཞིག་རང་གི་རྒྱུན་ཡོད་ན་སྐྱེས་པ་དང་། དེ་མེད་ན་ལྡོག་པར་