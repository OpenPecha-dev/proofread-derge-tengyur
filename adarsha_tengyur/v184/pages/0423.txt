པ་ནི། གནས་དང་ལོངས་སྤྱོད་ལ་སོགས་པ། །ཞེས་བྱ་བའོ། །སུ་ཞིག་འཇུག་སྙམ་ན། ཕྱིན་ཅི་ལོག་བཞིས་ཉམས་པ་དག །ཅེས་བྱ་བ་སྨོས་སོ། །འདི་ནི་བདེ་བར་འདུ་ཤེས་པ་ཞེས་བྱ་བ་རྣམ་པར་འགྲེལ་པའོ། །དེའི་ཕྱིར་ཞེས་བྱ་བ་ནི་རྒྱུ་ཡིན་པའི་
ཕྱིར་རོ། །འདི་ག་ལས་སྙམ་ན། སྙིང་རྗེར་ལྡན་པ་ཞེས་གསུངས་སོ། །བདག་ཏུ་སྲེད་པ་དང་བྲལ་བ་ནི་གནས་དང་ལོངས་སྤྱོད་ལ་སོགས་པ་ལ་ཡང་འཇུག་པ་མ་ཡིན་ཏེ། སྙིང་རྗེ་དང་ལྡན་པ་ཡིན་ན་ནི་འགྱུར་རོ། །དེ་ཉིད་ཀྱི་ཕྱིར། སྙིང་རྗེར་ལྡན་པ་མ་གཏོགས་པར། །
ཞེས་བྱ་བའོ། །དེ་ནི་ཞེས་བྱ་བ་ནི་སྙིང་རྗེར་ལྡན་པའོ། །འཁོར་བའི་སྡུག་བསྔལ་གྱིས་ཡོངས་སུ་མི་གདུང་བའི་ཕྱིར་འཁོར་བའི་རྒྱུ་མ་ཡིན་ནོ། །དེ་ཉིད་ཀྱི་ཕྱིར་ཞེས་བྱ་བ་ནི་ཆགས་པའི་རང་བཞིན་གྱི་སྲེད་པ་ནི་ཐམས་ཅད་དུ་དོགས་པ་ཉིད་ཀྱིས་ལྷན་ཅིག་བྱེད་པ་ཡིན་པའི་
ཕྱིར་རོ། །དེའི་ནི་སེམས་ཀྱིའོ། །གལ་ཏེ་སྲེད་པ་མེད་ན་མི་འབྱུང་བའི་ཕྱིར་རྐྱེན་ཉིད་ཡིན་ན་དེའི་ཚེ་ལུས་མེད་པར་ཡང་སྐྱེ་བ་མི་འབྱུང་བ་དེས་ན། དེ་ཡང་རྐྱེན་དུ་འགྱུར་རོ་ཞེས་བྱ་བའི་རྣམ་འགྲེལ་གྱི་དོན་བརྗོད་པ་ནི་གལ་ཏེ་རྐྱེན་ཉིད་ཀྱང་ཞེས་བྱ་བའོ། །ཇི་ལྟར་ཞེས་
བྱ་བ་ནི་ཚིག་གི་དོན་རྣམ་པར་འགྲེལ་པའོ། །གང་ལས་ལུས་འདོད་ཆགས་ཀྱི་རྒྱུ་ཡིན་པར་འགྱུར་བའི་རིགས་པ་དེ་གང་ཡིན་སྙམ་ན། ལུས་མེད་པར་ཞེས་བྱ་བའོ། །རྒྱུ་མཚན་ཁས་བླངས་ཕྱིར་ན་ཞེས་བྱ་བའི་ཚིགས་སུ་བཅད་པའི་དོན་བརྗོད་པ་ནི་འདོད་ཆགས་མེད་ཀྱང་ཞེས་
བྱ་བའོ། །འོ་ན་དེ་རྒྱུ་ཇི་ལྟར་ཡིན་སྙམ་ན་དེའི་མངོན་པར་དགའ་བའི་ཡུལ་ཉིད་ནི་ཞེས་གསུངས་སོ། །དེའི་ཞེས་བྱ་བ་ནི་སྐྱེ་བའིའོ། །རྐྱེན་ཙམ་ནི་ཉེ་བར་ལེན་པ་མ་ཡིན་ནོ་ཞེས་བྱ་བའི་དོན་ཏོ། །ཉེ་བར་ལེན་པའི་རྒྱུ་ནི་གཙོ་བོའི་རྒྱུའོ། །བསྒྲུབས་པ་ཡིན་ནོ་ཞེས་བྱ་བ་ནི་
ཡང་དག་པར་ཞུགས་པ་ཡིན་ནོ་ཞེས་བྱ་བའི་དོན་ཏོ། །རྒྱུ་མཚན་དུ་ཁས་བླངས་པའི་ལུས་ནི་འདོད་ཆགས་ལ་སོགས་པའི་རྒྱུ་ཉིད་དུ་འདོད་པ་ཁོ་ནའོ། །ཉེ་བར་ལེན་པ་རྟེན་ཡིན་པ་ནི་སེལ་བ་ཡིན་ནོ། །འདི་ཞེས་བྱ་བ་ནི་ལུས་ནི་འདོད་ཆགས་ཀྱི་བག་ཆགས་སད་པར་བྱེད་པ་ཉིད་ཀྱི་