གསུངས་སོ། །དེའམ་གཞན་དུ་ཡང་རུང་སྟེ། ཞེན་པ་མི་མཐོང་བ་གནོད་པས་ཡོན་ཏན་མཐོང་བའི་ཕྱིར། ཡོངས་སུ་མ་སྤངས་པ་འཁོར་བ་པ་ཉིད་ཀྱི་མཚན་འཆི་བ་དང་མཚུངས་པ་ལ་ཁྱད་པར་ཅི་ཡོད། ཇི་ལྟར་མའམ་གཞན་གྱིས་ཟོས་པ། གཞན་གྱིས་ཟོས་
པ་ལ་འཆི་བ་ལ་ལྟོས་ནས་ཁྱད་པར་འགའ་ཡང་མེད་པ་བཞིན་ནོ། །ཨེ་ཏིའི་སྒྲ་ཁོང་ནས་ཕྱུང་བའི་དོན་བསྟན་པ་གསུངས་པ་ནི། དེའི་ཕྱིར་ཞེས་བྱ་བའོ། །རང་བཞིན་ནི་ལུས་ལ་སོགས་པ་བདག་མ་ཡིན་པའོ། །སྐྱེས་བུ་ནི་བདག་གོ། །དེ་གཉིས་ཀྱི་བྱེ་བྲག་ནི་ཐ་དད་པ་སྟེ། དེ་ཡོངས་སུ་
ཤེས་པ་ལས་ཐར་བར་འགྱུར་བ་ཡིན་ནོ། །དེ་མ་ཤེས་པ་ནི་དེ་དང་འགལ་བའི་ཕྱིར་རོ། །དེ་མ་ཤེས་པ་ནི་ཞེན་པ་ལ་སོགས་པའི་སྒྲུབ་བྱེད་ཡིན་པའི་ཕྱིར་འཁོར་བའི་རྒྱུ་ཡིན་ནོ་ཞེས་བརྗོད་པ་ནི། འདི་ལྟར་ཞེས་བྱ་བའོ། །རང་བཞིན་གཞན་དུ་ནི་སྐྱེས་བུ་ལས་རང་བཞིན་ཐ་དད་པར་རོ། །ཅི་ལ་སྡུག་བསྔལ་
ཤེས་པ་ཐར་པའི་ཡན་ལག་མ་ཡིན་པའི་ཕྱིར་ན། མ་རྟོགས་པ་དང་རྟོགས་པར་བླ་བའི་ཕྱིར། ཉེ་བར་བསྟན་པར་བྱ་བ་དེ་བཞིན་དུ། བདག་ཐ་དད་པར་ཤེས་པ་ཡང་ཡིན་ནོ་ཞེས་ལན་ལྡོན་པ་ནི། མཆོག་གཞན་ཞེས་བྱ་བའོ། །ལུས་དང་དབང་པོ་ལ་སོགས་པའི་ཚོགས། བདག་མེད་ལ་བདག་ཉིད་དུ་
བཟུང་ན་སྤོང་བར་སྤྲོ་བ་ཉིད་མེད་དེ། དེས་ན་དེ་དེ་ལ་འདི་ནི་བདག་མ་ཡིན་ནོ་ཞེས་བདག་མ་ཡིན་པ་ཉིད་དུ་ཉེ་བར་སྟོན་པ་མ་ཡིན་ནོ། །བདག་མེད་པར་ལྟ་བ་ཉིད་ཐར་པའི་རྒྱུ་ཡིན་པའི་ཕྱིར་རོ། །བདག་ཐ་དད་པར་ཤེས་པ་ནི་མ་ཡིན་ཏེ། དེ་ལས་ཟློག་པའི་ཕྱིར་རོ། །གང་གིས་ཁྱད་པར་མཐོང་བ་ནི་ཞེན་པ་
བཟློག་པ་ལས་ཐར་བར་འགྱུར་ན། གཅིག་ཏུ་མཐོང་བས་ནི་ཞེན་པ་མ་ཡིན་ནོ་ཞེས་བརྗོད་པ་ནི། བདག་ལ་ཆགས་པ་དེ་ཞེས་བྱ་བའོ། །དམིགས་པ་ལོངས་སྤྱོད་ཀྱི་ནང་གི་ཡན་ལག་དབང་པོ་ལ་སོགས་པ་ཉེ་བར་གནས་པའི་སྒྲུབ་བྱེད་དག་ལའོ། །ཐ་དད་པ་མཐོང་བ་ནི་མི་རྟག་པ་ཉིད་མཐོང་
བའོ། །དབང་པོ་ལ་སོགས་པ་མི་རྟག་པ་ཉིད་ཡིན་ཡང་། བདག་གི་རང་བཞིན་ལས་ཐ་དད་པར་རྟོགས་པར་ཇི་ལྟར་འགྱུར་སྙམ་ན། རྗེས་སུ་འགྲོ་བ་དང་ཞེས་གསུངས་སོ། །འདི་ཉིད་གསལ་བར་བྱེད་པ་ནི་བདག་གི་ཞེས་བྱ་བའོ། །བདེ་བ་ལ་སོགས་པ་ཞེས་སོགས་པའི་སྒྲས་ནི་དབང་པོ་ལ་