ཅན་ནོ། །འདི་ནི་དེ་གཉི་ག་ཡང་ཡོད་པ་མ་ཡིན་ནོ། །རབ་རིབ་ཀྱི་ཤེས་པ་ནི་སྐྱེས་བུས་མ་བྱས་ཀྱང་ཚད་མ་མ་ཡིན་ནོ། །གནོད་པར་བྱེད་པ་རྙེད་པ་ཡང་མི་སྲིད་དེ། མི་རུང་བའི་ཕྱིར་རོ། །ཡིད་ཆེས་པས་བཤད་པ་ཡང་མ་ཡིན་ཏེ། སྔགས་དང་ཚེའི་རིག་
བྱེད་སྨྲ་བ་པོས་བྱས་པ་ཉིད་ལ་ཚད་མ་མེད་པའི་ཕྱིར་རོ། །གཞན་དེ་དང་འདྲ་བས་གང་བྱས་པ་ཡིན་ནོ་ཞེས་བྱ་བ་ལ་ཡང་ཚད་མ་ཡོད་པ་མ་ཡིན་ནོ། །ཚད་མ་མ་ཡིན་པའི་རྒྱུ་མཚན་ནི། དོན་དང་འབྲེལ་པ་ཉིད་ཡིན་ནོ་སྙམ་དུ་དོགས་པའོ། །ཅི་ལྟར་མི་རྟོགས་སྙམ་ན། དེ་ནི་ལུང་
ཐམས་ཅད་ལ་ཞེས་བྱ་བའོ། །འོ་ན་ནི་ཐམས་ཅད་ཀྱང་ཚད་མ་མ་ཡིན་ནོ་སྙམ་ན། ལུང་ཐམས་ཅད་ནི་ཞེས་གསུངས་སོ། །འདི་ག་ལས་སྙམ་ན། དེའི་དོན་རྗེས་སུ་སྒྲུབ་པ་ཡང་ཞེས་གསུངས་སོ། །གལ་ཏེ་བདག་མེད་པར་མཐོང་བ་ལ་སོགས་པ་འདོད་ཆགས་ལ་སོགས་པ་
དང་འགལ་བཞིན་དུ། དབང་བསྐུར་བ་ལ་སོགས་པའི་ཆོ་ག་ཡང་སྐྱེས་བུ་དང་འགལ་བར་ས་བོན་ལ་སོགས་པ་དག་ལ་མཐོང་བ་ཉིད་མ་ཡིན་ནམ་སྙམ་དུ་དོགས་པ་བསུ་ནས། ས་བོན་ལ་སོགས་པ་ལ་གྲུབ་པའི་ཆོ་ག་མི་སྐྱེད་པ་ཉིད་ཀྱི་ཆོས་ཅན་ནི། ནུས་མིན་ཏེ་མཐུ་ཡོད་པ་མ་ཡིན་པའོ། །
ཅི་ལ་ཞེ་ན། སྐྱེས་བུ་མི་སྐྱེད་པར་རོ། །ཏིལ་མར་གྱིས་བསྐུས་པ་ལ་སོགས་པ་ཐར་པའི་སྒྲུབ་པར་བྱེད་པ་མ་ཡིན་པར་འདོད་པ་རྣམས་ཀྱང་། ས་བོན་ལ་སོགས་པ་ལ་མི་སྐྱེད་པའི་ཆོས་ཅན་ཉིད་དུ་མཐོང་བའི་ཕྱིར་རོ། །ཅི་སྟེ་ཞེས་བྱ་བ་ནི་གཞན་གྱིའོ། །དེ་ལྟ་མ་ཡིན་ན་
ཞེས་བྱ་བ་ནི་ལན་ནོ། །དབང་བསྐུར་བ་དེ་ཙམ་ཉིད་ལ་ནུས་པ་ཡིན་ནོ་ཞེས་བརྗོད་པར་ནུས་པ་ཁོ་ནའོ། །འོན་ཏེ་ཏིལ་མར་གྱིས་བསྐུས་པ་ལ་སོགས་པ་བྱུང་ན་སྐྱེ་བ་དང་འགལ་བ་དག་ཀྱང་། སྐྱེ་བ་དང་འགལ་བ་མེད་པའི་ཕྱིར། དེ་དང་འདྲ་བར་དབང་བསྐུར་བ་ལ་སོགས་པའི་ཆོ་ག་ཡང་སྐྱེ་
བ་དང་འགལ་བ་མ་ཡིན་མོད། ལས་དང་འགལ་བར་མི་འགྱུར་བ་ཁོ་ན་སྟེ། དབང་བསྐུར་བ་དབང་ཕྱུག་དམ་པ་འདི་ནི་ཆོས་དང་ཆོས་མ་ཡིན་པ་ཟད་པར་བྱེད་པ་ཡིན་ནོ། །འདི་ལྟར་སྐྱེས་བུ་ལྕི་མོ་དབང་བསྐུར་མ་ཐག་ཏུ་ཡང་བར་འགྱུར་བ་ཡིན་ནོ་སྙམ་དུ་དོགས་པ་བསུ་ནས། དེ་བཞིན་