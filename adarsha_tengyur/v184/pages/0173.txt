མེད་པའི་ཉེ་བར་མཚོན་པར་བྱེད་པ་ཡིན་པའི་ཕྱིར་ན་མེད་པའི་ཕྱིར་ཞེས་གསུངས་སོ། །གཞན་གྱི་ལུགས་ལ་ཡང་དེ་ལྟར་འགྱུར་རོ་ཞེས་གསུངས་པ་ནི་སེམས་པ་ཞེས་བྱ་བའོ། །འཇིག་རྟེན་རྒྱང་འཕན་པའི་ལུགས་ལ་ནི་བསྒྲུབ་པར་བྱ་བ་མ་ཡིན་པའི་མི་མཐུན་པ་འགའ་
ཡང་ཡོད་པ་མ་ཡིན་ནོ་ཞེས་བྱ་བའི་དོན་ཏོ། །འོ་ན་ཞེས་བྱ་བ་ནི་གཞན་གྱི་སྟེ། ངེད་ཀྱི་ཕྱོགས་ལ་ཞེས་འཐད་དོ། །དེ་ནི་མེད་དོ་ཞེས་བྱ་བ་ནི་ལན་ནོ། །དོན་ནི་གལ་ཏེ་རྣམ་པར་འགྱུར་བ་བཟློག་པར་བྱ་བ་མ་ཡིན་ན་དེའི་ཚེ་འཆོས་བྱེད་རྙེད་པར་དཀའ་བ་ཉིད་སླར་འཚོ་བའི་རྒྱུ་མིན་པར་འགྱུར་
བ་ཉིད་དོ། །རྣམ་པར་འགྱུར་བ་ལོག་ན་ཡང་འཆོས་བྱེད་ཉིད་དོན་མེད་དོ་ཞེས་བྱ་བ་ཡིན་ནོ། །གཞན་ལ་ཡང་ཞེས་བྱ་བ་ནི་འཇིག་རྟེན་ཕ་རོལ་སྨྲ་བ་ལའོ། །གལ་ཏེ་ཚུ་རོལ་མཛེས་པ་ལ་ཡང་བསྒྲུབ་པར་བྱ་བ་མ་ཡིན་པ་ཡོད་ན་སྐྱོན་ཅི་ཡོད། དེ་ལྟར་མ་ཡིན་ན་ཁྱེད་ལ་ཡང་ཇི་ལྟར་འགྱུར་ཞེས་བྱ་བ་
ནི་རྒོལ་བའི་དོན་ཏོ། །དེ་ཅིའི་ཕྱིར་སྙམ་ན། འདི་ལྟར་ཞེས་གསུངས་སོ། །ཚུ་རོལ་མཛེས་པ་པ་ལ་ནི་སྔོན་གྱི་ལས་ཀྱི་བདག་པོ་ཉིད་མེད་དོ་སྙམ་དུ་དགོངས་པའོ། །འདིར་ནད་བསྒྲུབ་པར་བྱ་བ་མ་ཡིན་པ་ནི། ཉེ་བར་མཚོན་པ་མ་ཡིན་པ་སྟེ། དེ་བདག་པོར་གྱུར་པས་བྱས་པའི་རྣམ་
པར་འགྱུར་བ་ཐམས་ཅད་གཟུང་ངོ། །དེ་ལྟར་རང་གི་ལུགས་ལེགས་པར་བསྟན་ནས་སླར་འཚོ་བ་ཐལ་བ་འདི་ནི་གཞན་ཁོ་ན་ལས་ཡིན་ནོ་ཞེས་མཇུག་སྡུད་པའི་སྒོ་ནས་སྟོན་པ་ནི་དེའི་ཕྱིར་ཞེས་བྱ་བའོ། །དེའི་ཕྱིར་རྣམ་པར་ཤེས་པ་ནི་ལུས་ཀྱིས་རྒྱུ་ཅན་མ་ཡིན་པའི་ཕྱིར་རྣམ་པར་ཤེས་པའི་རྒྱུ་ནི་
རྣམ་པར་ཤེས་པ་སྔ་མ་ཉིད་ཡིན་ནོ། །དེ་བས་ནི་ལུས་ལོག་པས་ནི་རྣམ་པར་ཤེས་པ་ལྡོག་པ་མ་ཡིན་ནོ། །ཡང་ན་ལུས་རྣམ་པར་ཤེས་པའི་རྒྱུ་ཅན་ཡིན་ཡང་དེ་ཙམ་གྱིས་ནི་དེ་ལོག་པས་ལྡོག་པ་མ་ཡིན་ཏེ། རྒྱུ་ཙམ་ལོག་པས་འབྲས་བུ་ཐམས་ཅད་མི་ལྡོག་པའི་ཕྱིར་རོ་ཞེས་བྱ་བ་འདི་
བསྟན་པའི་དོན་དུ་གཞན་ཡང་ཞེས་གསུངས་སོ། །འོ་ན་ལུས་ཉིད་ཉེ་བར་མཚོན་པའི་རྒྱུ་ཡིན་ནོ་སྙམ་ན། ལུས་ཀྱང་ཞེས་གསུངས་སོ། །ཅིའི་ཕྱིར་ཞེ་ན། གལ་ཏེ་ཡིན་ན་ཞེས་གསུངས་སོ། །ལུས་དེ་རྣམ་པར་མ་གྱུར་པའོ། །རྣམ་པར་མི་འགྱུར་བར་འགྱུར་རོ་ཞེས་བྱ་བ་ནི་སྐབས་