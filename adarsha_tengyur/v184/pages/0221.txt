གཞན་གྱིས་སྨྲས་པ། གང་གིས་རེག་བྱ་རྩུབ་མོའི་རླུང་དམིགས་པ་དེ་ནི་རྨ་ཉིད་ཀྱིས་ནུས་པ་ཡིན་གྱི། རླུང་ཉིད་ནི་རེག་བྱ་རྩུབ་མོ་མ་ཡིན་ནོ། །དེས་ན་གཞན་གྱིས་དེ་ལྟར་དམིགས་པ་མ་ཡིན་ནོ་ཞེ་ན། དམིགས་པར་བྱེད་པའི་ཁྱད་པར་གྱིས་ཞེས་བྱ་བ་ནི་གྲུབ་པའི་
མཐའོ། །རྨ་དང་རྨ་མེད་པའི་རང་བཞིན་གྱིས་དམིགས་པར་བྱེད་པ་ཁྱད་པར་དུ་གྱུར་པ་གང་ཡིན་པ་དེས་དམིགས་པར་བྱ་བ་རླུང་རེག་བྱ་རྩུབ་མོ་དང་དེ་ལས་གཞན་པར་དམིགས་པར་འགྱུར་རམ་ཅི་མི་འགྱུར་བ་ཉིད་དོ་ཞེས་བྱ་བའི་དོན་ཏོ། །དངོས་པོའི་རང་བཞིན་ཉིད་ནི་གཅིག་གིས་གཞན་དུ་རྟོགས་ལ་
དེ་ལས་གཞན་གྱིས་ནི། གཞན་དུ་རྟོགས་པར་འགྱུར་བ་མ་ཡིན་ནོ། །དེ་ལྟར་འགྱུར་ན་ཅི་སྐྱོན་སྙམ་ན། དེ་ལྟ་ཡིན་ན་ཞེས་གསུངས་ཏེ། གཞན་དུ་དམིགས་ནའོ། །གཉི་གའམ་གཅིག་ཅེས་བྱ་བར་དགོངས་པའོ། །དེ་ལྟར་ཡིན་དང་བདེ་བའམ་སྡུག་བསྔལ་རང་གིས་རིག་པར་བྱ་བ་ནི་ལུས་
ལས་གཞན་ཡིན་པར་གྲུབ་པ་ཉིད་དོ་ཞེས་བྱ་བ་ནི་གཙོར་བྱ་བའི་དོན་ཏོ། །རེག་བྱའི་ཁྱད་པར་དེ་ནི་ཞེས་བྱ་བ་ནི་གཞན་གྱི་སྟེ་ཐ་དད་པ་མ་ཡིན་ཏེ། དེ་ལྟ་ཡིན་ན་ནི་བརྗོད་མ་ཐག་པའི་ཉེས་པར་འགྱུར་རོ་སྙམ་དུ་བསམས་པའོ་ཞེས་བྱ་བ་ནི་གྲུབ་པའི་མཐའོ། །རེག་པའི་ཁྱད་པར་དེ་ནི་འགའ་ཞིག་དམིགས་
པར་བྱ་བ་ཡིན་ཏེ། དེ་ལྟར་མ་ཡིན་ན་ཡོད་ཀྱང་མ་རྟོགས་པས་གནོད་པ་ཉིད་དུ་མི་འགྱུར་རོ། །རང་རིག་པ་ཡིན་ན་ཡང་ཐ་དད་པར་འགྱུར་ལ། དམིགས་པ་བྱེད་པ་གཞན་ཡང་ཉེ་བར་གནས་པ་མ་ཡིན་སྙམ་དུ་དགོངས་པའོ། །ཡིན་མོད་ཅི་སྐྱོན་ཅན་དེ་ལྟ་ན་ཡང་ཞེས་གསུངས་ཏེ། རླུང་དམིགས་པར་
བྱེད་པ་ཉིད་ཡིན་ནའོ། །ཉམས་སུ་མྱོང་བ་ཉིད་གནོད་པར་རྣམ་པར་གཞག་པའི་ཕྱིར་རོ་སྙམ་དུ་དགོངས་པའོ། །འོན་ཏེ་ཞེས་བྱ་བ་ནི་གཞན་གྱིའོ། །རྨའི་རེག་པ་རྩུབ་མོ་དེ་ནི་རྨ་ཅན་དེ་ཉིད་ཀྱིས་དམིགས་པ་ཡིན་ཏེ། ཉེ་བའི་ཕྱིར་རོ་ཞེས་བྱ་བའི་དོན་ཏོ། །རྨ་ལ་རེག་པ་ཞེས་བྱ་བ་གྲུབ་པའི་མཐའོ། །རེག་པའི་
དུས་ཉེ་བ་གཞན་ཡང་ཁྱད་པར་མེད་པའི་ཕྱིར་རེག་པ་དེ་དམིགས་པར་འགྱུར་རོ་ཞེས་བྱ་བའི་དོན་ཏོ། །འོན་ཏེ་རྨ་དང་རྨ་ཅན་བདག་ཉིད་གཅིག་ལ་གཞན་ནི་ཉེ་ཡང་ཐ་དད་པ་ཁོ་ནའོ་སྙམ་ན། ད་ནི་ཤིན་ཏུ་གསལ་བར་གནོད་པ་མི་འཐད་དེ་མྱོང་བར་བྱེད་པའི་ཐ་དད་པ་མེད་པའི་ཕྱིར་རོ། །རང་རིག་པ་