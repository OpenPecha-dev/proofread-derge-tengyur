གལ་ཏེ་དེ་དག་གསལ་བ་ཡིན་ན། དེ་ཙམ་གྱིས་རིག་པར་བྱེད་པའི་ཐ་སྙད་རྫོགས་པའི་ཕྱིར། རིག་པར་བྱེད་པ་གཞན་གྱིས་ཅི་བྱ། རྫ་མ་ལ་རྫ་མཁན་བཞིན་དུ། རིག་པར་བྱེད་པ་ཐ་དད་པའི་བྱེད་པ་ཡང་ཚད་མས་གྲུབ་པ་ནི་མེད་དོ། །དེ་འདྲ་བ་རྟོགས་ན་ནི་རྟོག་པ་
མཐར་ཐུག་པར་ཡང་མི་འགྱུར་རོ་ཞེས་བྱ་བའོ། །ལུས་ཉིད་དོ་ཞེ་ན། ཞེས་བྱ་བ་ཚུ་རོལ་མཛེས་པ་པའི་དོགས་པའི་དོན་ནི་འདི་ཡིན་ཏེ། རྫ་མ་ལ་རྫ་མཁན་ལྟར། རིག་པ་ལ་ཡང་ལུས་ཉིད་བྱེད་པར་འཇུག་པར་དམིགས་སོ་ཞེས་བྱ་བའོ། །མ་ཡིན་ཏེ་ཞེས་བྱ་
བ་ནི་དགག་པའོ། །བདེ་བ་དང་སྔོན་པོ་ལ་སོགས་པ་མ་གཏོགས་པ་ནི་ལུས་ཞེས་བྱ་བ་ཡོད་པ་མ་ཡིན་ལ། བདེ་བ་དང་སྔོན་པོ་ལ་སོགས་པ་དེ་ནི་དམིགས་པར་བྱ་བ་ཉིད་དུ་ངེས་པའི་ཕྱིར། དམིགས་བྱེད་ཉིད་མ་ཡིན་ནོ། །གང་གི་ཕྱིར་དེ་ལྟ་ཡིན་པ་དེའི་ཕྱིར་
ཞེས་འབྲེལ་ཏོ། །དེ་ལྟ་ཉིད་ཅེས་བྱ་བ་ནི་དམིགས་པར་བྱེད་པ་ཉིད་དོ། །དབང་པོ་ནི་དམིགས་པར་བྱ་བ་མ་ཡིན་པའི་ཕྱིར་རོ་སྙམ་དུ་བསམས་པའོ། །བོང་བ་ཞེས་བྱ་བ་ནི་ལེན་ནོ། །དེ་ལྟ་ན་ཞེས་བྱ་བ་ནི་དམིགས་བྱེད་ཉིད་དོ། །ཤིན་ཏུ་བསྐལ་པ་ཉིད་ཀྱིས་ན་འཇིག་
རྟེན་ཕ་རོལ་ལ་སོགས་པ་ལྟར་མེད་པར་ཁྱད་པར་མེད་པའི་ཕྱིར་རོ། །དེ་ནུས་དངོས་ན་ཞེས་བྱ་བ་ནི་དབང་པོའོ། །མ་རྟོགས་པར་དེ་མ་ཤེས་པར་ནུས་པ་དེ་ཅི་ལྟར་ན། དེ་ལྟར་ཞེས་བྱ་བར་ཡོད་པར་འགྱུར་བ་དེ་མ་ཐག་པའི་ཚིག་ལེའུར་བྱས་པ་རྣམ་པར་འགྲེལ་པ་ནི་མིག་ལ་
སོགས་པ་ཞེས་བྱ་བའོ། །དངོས་པོ་ཀུན་གྱི་ནུས་པ་ནི། །འབྲས་བུའི་དོན་གྱིས་གོ་བའི་ཡུལ། །ཞེས་བྱ་བའི་བསམ་པས་སྨྲ་བ་ནི། འབྲས་བུའི་སྒོ་ནས་ཞེས་བྱ་བ་ཡིན་ནོ། །འདིས་ནི་འཇིག་རྟེན་ཕ་རོལ་ལ་སོགས་པ་ལས་ཁྱད་པར་ཡོད་པ་བསམས་པའོ། །
ལན་ནི་དེ་དག་གི་འབྲས་བུ་ཞེས་བྱ་བའོ། །མིག་ལ་སོགས་པ་དེ་དག་གིའོ། །གཞན་གྱིས་བདེ་བ་ལ་སོགས་པ་དང་གཟུགས་ལ་སོགས་པ་དམིགས་པའི་ཞེས་སྨྲས་སོ། །དེ་ཡང་ཞེས་བྱ་བ་ནི་ལན་ནོ། །དམིགས་པ་ནི་ཤེས་པ་ཡིན་ལ་དེ་ཡང་ཁྱོད་ཀྱི་ལྟ་བས་ནུས་