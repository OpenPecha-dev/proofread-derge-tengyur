ཞེས་བྱ་བའོ། །འདུ་བྱེད་སྡུག་བསྔལ་ཉིད་ཀྱིས་སྡུག་བསྔལ་བ་ཞེས་བྱ་བ་འདི་ལ། ཤེས་པར་བྱེད་པ་བརྗོད་པ་ནི། དེ་ཕྱིར་ཞེས་བྱ་བའོ། །བདག་མེད་པར་ཐར་པའི་ནང་གི་ཡན་ལག་ཡིན་ནོ་ཞེས་བྱ་བ་འདི་ལ་བརྗོད་པ་ནི་སྡུག་བསྔལ་ལས་ནི་ཞེས་བྱ་བའོ། །བསྟན་པ་ནི་བདག་མེད་པའི་མཐར་
ཐུག་པ་ཡིན་པའི་ཕྱིར་དེ་ཉིད་ནང་གི་ཡན་ལག་ཡིན་ནོ་ཞེས་བྱ་བའི་དོན་ཏོ། །སྡུག་བསྔལ་གྱི་སྡུག་བསྔལ་ཞེས་བྱ་བ་ནི་འཆད་པའོ། །ཙམ་གྱི་སྒྲ་ནི་འདུ་བྱེད་ཀྱི་སྡུག་བསྔལ་བཅད་པའི་ཕྱིར་ཏེ། འགྱུར་བའི་སྡུག་བསྔལ་ནི་མ་ཡིན་ནོ། །འོ་ན་བཅོམ་ལྡན་འདས་ཀྱིས་འདི་ཅི་ལྟར་བསྟན་
སྙམ་ན། འདོད་ཆགས་ཅན་རྣམས་ནི་ཞེས་གསུངས་སོ། །དེ་བསྒོམས་པས་ཀྱང་ཐར་པར་ཅི་ལྟར་མི་འགྱུར་ལ། སྟོང་པ་ཉིད་བསྒོམས་པས་ཐར་པར་འགྱུར་བ་ཡང་ཅི་ལྟར་སྙམ་ན། འདུ་བྱེད་ཀྱི་ཞེས་གསུངས་སོ། །འདི་ཉིད་ཀྱི་ཕྱིར་ཞེས་བྱ་བ་ནི། ཤེས་པར་བྱེད་པ་འཆད་
པའོ། །འདི་ནི་ཞེས་བྱ་བ་ནི། བདག་གི་བའོ། །འདི་ནི་ང་ཡང་ཡིན་ནོ་ཞེས་བྱ་བ་ནི། བདག་ཐ་མི་དད་པར་རྟོགས་པའོ། །འདི་ནི་ངའི་བདག་གོ་ཞེས་བྱ་བ་ནི། བློ་དང་དབང་པོ་ལ་སོགས་པ་བརྟེན་པ་རྣམས་ཀྱི་རྟེན་དུ་གྱུར་པ་ཐ་དད་པའོ། །བལྟར་རུང་ངམ་ཞེས་བྱ་བ་ནི་རིགས་སམ་རུང་ངམ་ཞེས་
བྱ་བའི་དོན་ཏོ། །བདག་མེད་པ་མཐོང་བ་མེད་ན་ནི་མི་རྟག་པ་ཉིད་དོ། །སྡུག་བསྔལ་བ་ཉིད་དོ་ཞེས་མཐོང་ཡང་ཐར་པ་མ་ཡིན་ནོ་ཞེས་ལྡོག་པས་ནུས་པར་བརྗོད་པ་ནི་བདག་ཏུ་ལྟ་བ་གང་ཡིན་པ་དེས་ཞེས་བྱ་བའོ། །ཅི་ལྟར་དེ་མི་འགྲེལ་སྙམ་ན། །ཆགས་བྲལ་མིན་དང་ཞེས་གསུངས་
ཏེ། འབྲས་བུ་ལ་རྒྱུས་བརྗོད་པའི་ཕྱིར་ཆགས་བྲལ་མིན་ནི་བདག་ལྟ་ཅན་ནོ། །སྲེད་ལྡན་མིན་ནི་བདག་དང་བདག་གི་བ་ལ་ཞེན་པ་དང་ལྡན་པ་སྟེ། སྤང་བ་དང་བླང་བའི་དོན་དུ་རྩོམ་པ་ལ་བརྟེན་པའོ། །འཁོར་བ་པ་ཞེས་བྱ་བ་ནི། ཐར་པ་མ་ཡིན་པ་ཉིད་དོ། །གལ་ཏེ་
འདི་ཐམས་ཅད་སྐྱེས་བུ་ཉིད་དོ་ཞེས་ལྟ་བ་ལ་བདག་གི་བ་མེད་པ་དེ་ལ་ཞེན་པ་རྩོམ་པ་ཡང་མེད་པ་མ་ཡིན་ནམ། དེས་ན་བདག་ཏུ་ལྟ་བ་ཅི་སྟེ་མི་འགྲོལ་སྙམ་དུ་དོགས་པ་བསུ་བ་ནི། ཇི་སྟེ་ཡང་ཞེས་བྱ་བའོ། །གལ་ཏེ་ཟ་བ་པོ་མེད་མོད། དེས་ཅིར་འགྱུར་སྙམ་ན། བྱ་དང་ཞེས་