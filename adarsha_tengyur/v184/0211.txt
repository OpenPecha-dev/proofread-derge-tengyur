འོན་ཀྱང་གསལ་བ་ལ་ལྟོས་པ་ཡིན་ནོ་ཞེས་བྱ་བར་བསམས་པའོ། །རིག་པའི་ཞེས་བྱ་བ་ནི་གྲུབ་པའི་མཐའོ། །རྣམ་པར་རྟོག་པ་སྐྱེད་པ་ལ་ཉམས་སུ་མྱོང་བ་བཞིན་དུ། ཉམས་སུ་མྱོང་བ་བསྐྱེད་པ་ལ་ཡང་དེའི་རྒྱུ་མི་གསལ་བར་མཚུངས་སོ་ཞེས་ནི་བརྗོད་པར་མི་ནུས་སོ་ཞེས་བྱ་བ་
དགོངས་པའོ། །འོན་ཏེ་ཞེས་བྱ་བ་ལ་སོགས་པའི་དོན་ནི་འདི་ཡིན་ཏེ། དེའི་རང་གི་རྒྱུད་ཅེས་བྱ་བ་ནི་དབང་པོ་དང་ཡུལ་ཉེ་བ་ཡིན་ལ། དེ་དག་ཉམས་པ་མེད་པའི་དུས་ན་ནི་གསལ་བ་ཡང་གནས་པ་ཁོ་ནའོ་ཞེས་བྱ་བའོ། །སྐྱེད་པར་བྱེད་པའི་ཞེས་བྱ་བ་ནི་གྲུབ་པའི་མཐའོ། །འདི་ནི་ཞེས་བྱ་བ་ནི་སྔར་གྱི་ཤེས་
པ་ཉིད་ལས་ངེས་པར་གཟུང་བའི་དོན་དང་རིམ་པ་བཞིན་དུ་སྦྱར་བའོ། །ཕྱིས་ནས་རང་རིག་པའི་མངོན་སུམ་བཤད་པའི་སྐབས་སུ་བབ་པ་ནི་བཤད་པར་བྱའོ། །དེས་ན་ཤེས་པ་སྔ་མ་དང་ལྷན་ཅིག་པའི་དངོས་པོ་ཁོ་ན་སྐྱེད་པར་བྱེད་པ་ཡིན་གྱི། གཞན་དུ་ནི་མ་ཡིན་སྙམ་དུ་བསམས་པའོ། །བདེ་བ་དང་ཞེས་བྱ་བ་
ལ་སོགས་པ་ནི་འཆད་པའོ། །དབང་པོའི་རྣམ་པར་ཤེས་པ་དང་གཞན་པའི་སེམས་མཐའ་དག་གོ། །རྣལ་འབྱོར་སྤྱོད་པའི་ལུགས་ལ་བརྟེན་ནས་ཀྱང་སེམས་ནི་སེམས་ཀྱི་རྒྱུ་ཅན་ཡིན་གྱི། བེམས་པོའི་རང་བཞིན་དབང་པོའི་རྒྱུ་ཅན་ནི་མ་ཡིན་ནོ་ཞེས་སྟོན་པ་ནི་གཞན་ཡང་ཞེས་བྱ་བའོ། །དབང་པོ་
ཤེས་པའི་རང་བཞིན་ཕྱིར། །ཞེས་བྱ་བ་ནི། དབང་པོའི་ཤེས་པ་ལྟ་བུའི་རང་བཞིན་དེ་སྣང་བ་གང་ལ་ཡོད་པའོ། །དབང་པོའི་ཤེས་པར་འདོད་པ་དང་རང་བཞིན་མཚུངས་པའི་ཕྱིར་རོ། །མཚུངས་པར་སྣང་བ་དེ་ཡང་གང་ཡིན་ཞེ་ན། མདུན་ན་གནས་པར་གསལ་བའི་རྣམ་པ་ཉིད་དེས། གཏན་ཚིགས་
དེའི་ཕྱིར་རོ་ཞེས་བྱ་བའི་དོན་ཏོ། །གལ་ཏེ་གསལ་བའི་ཤེས་པ་ནི་དབང་པོ་ཉིད་ལས་ཡིན་པར་དམིགས་པ་མ་ཡིན་ནམ། དེ་ཅི་ལྟར་དབང་པོའི་སྟོབས་ལས་བྱུང་བར་དམ་འཆའ་ཞེས་མཐོང་བ་དང་འགལ་བར་དོགས་པ་ལ། གལ་ཏེ་ཞེས་བྱ་བ་ལ་སོགས་པའོ། །དེའི་ཚེ་ཞེས་ཁོང་ནས་ཕྱུང་ལ། 
དབང་པོ་མེད་པར་ཞེས་བྱ་བ་ལ་སོགས་པར་སྦྱར་བར་བྱའོ། །འོན་ཏེ་ཞེས་བྱ་བ་ནི་གཞན་གྱིའོ། །གསལ་བ་ཙམ་ནི་འཁྲུལ་པར་འགྱུར་གྱི། གསལ་བ་ཁྱད་པར་ཅན་ནི་མ་ཡིན་ནོ་ཞེས་བྱ་བ་བསམས་པའོ། །གལ་ཏེ་འདི་ལྟར་འཆེལ་ན་དེའི་ཚེ་དབང་པོའི་ཤེས་པ་ཉིད་འགའ་ཡང་མེད་དོ་ཞེས་སྟོན་པ་