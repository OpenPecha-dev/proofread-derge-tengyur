འདི་ལྟར་ཞེས་གསུངས་སོ། །འབྲས་བུ་སྣ་ཚོགས་མཐོང་བའི་ཕྱིར་བདེ་བ་དང་སྡུག་བསྔལ་ལ་སོགས་པ་འབྲས་བུ་དུ་མའི་དངོས་པོ་ཉིད་གཞན་དུ་མི་འཐད་པས་ལས་རྣམས་ཀྱི་ནུས་པ་ཐ་དད་པ་རྗེས་སུ་དཔོག་པར་བྱེད་དེ། རྒྱུ་དེས་ན་དཀའ་ཐུབ་ཀྱི་ཉོན་
མོངས་པ་རང་བཞིན་གཅིག་ཏུ་གྱུར་པ་འབྲས་བུ་དཔྱད་ཟིན་པ་ནི་ནུས་པ་སྣ་ཚོགས་དང་ལྡན་པའི་ལས་རྣམས་ཀྱི་ནུས་པ་ཟད་པར་མི་འཐད་དོ། །འདི་ལྟར་ལས་ནི་འབྲས་བུའི་མཐར་ཐུག་པ་ཡིན་པས། སྡུག་བསྔལ་ཉེ་བར་སྤྱོད་པའི་རང་བཞིན་ནི་གདུང་བས་དེའི་འབྲས་བུ་ཅན་
གྱི་ལས་ཉིད་འཇིག་པར་འགྱུར་གྱི་གཞན་ནི་མ་ཡིན་ནོ་སྙམ་དུ་དགོངས་པའོ། །བཤད་ཟིན་པའི་དོན་ཉིད་ཁྱད་པར་གྱི་མཐར་ཐུག་པར་བྱེད་པ་ནི། དཀའ་ཐུབ་ཀྱིས་ཉོན་མོངས་པ་ཞེས་བྱ་བའོ། །གལ་ཏེ། ཤིན་ཏུ་མི་བཟད་ལས་རྣམས་བྱས་པ་ཡང་། །བདག་ལ་རྣམ་པར་
སྨོད་པས་སུན་པར་འགྱུར། །རབ་ཏུ་བཤགས་དང་སྡོམ་པར་བྱས་པ་ལས། །དེ་དག་རྩ་ནས་འཇོམས་པར་ང་སྨྲའོ། །ཞེས་གསུངས་པའི་ཕྱིར་ཁྱོད་ཀྱིས་ཀྱང་བྱས་ཟིན་པའི་ལས་རྣམས་ཀྱང་ཟད་པར་འདོད་པ་མ་ཡིན་ན། དེས་ན་ཅི་ལྟར་ལས་ཟད་པ་མི་རིགས་སྙམ་ན་གང་གི་
ཕྱིར་ཞེས་གསུངས་སོ། །བདག་གི་ལུགས་ཀྱིས་ནི་བདག་ལ་སྨོད་པ་དང་རབ་ཏུ་བཤགས་པ་ལ་སོགས་པ་རྣམ་པ་འགས་ཏེ་བསྐྱེད་པའི་འབྲས་བུ་ནི་ཆུང་བར་འགྱུར་བའམ། ཡང་ན་སྐབས་ཀྱིས་ཟད་པར་འགྱུར་གྱི་རིགས་མི་མཐུན་པ་ཅན་གཞན་གྱིས་བསྐྱེད་པ་ནི་མ་ཡིན་ནོ། །ལས་
གང་ཞིག་གི་འབྲས་བུའི་ཆ་ཉམས་སུ་མྱོང་བའི་གདུང་བས་ནི་དེས་བསྐྱེད་པའི་འབྲས་བུ་ཆུང་བའམ། ཟད་པར་ཡང་འགྱུར་གྱི་རིགས་མི་མཐུན་པའི་ལས་ཀྱིས་བསྐྱེད་པ་ནི་ཆུང་བའམ་ཟད་པར་འགྱུར་བ་མ་ཡིན་ནོ་ཞེས་བྱ་བའི་བཤད་པ་མཛད་པའོ། །དེ་བཤད་པ་ནི་འབྲས་བུ་ཉམས་
སུ་མྱོང་བའི་ནི་ཞེས་པའོ། །ནུས་འདྲེས་ཞེས་བྱ་བ་ནི་སྡིག་པའི་འབྲས་བུ་ཉམས་སུ་མྱོང་བ་ཉིད་ལས་བསོད་ནམས་ཀྱི་འབྲས་བུ་ཡང་ཟད་པས་ཇི་ལྟར་སྙམ་ན། དཀའ་ཐུབ་ནུས་པས་སོ། །ནུས་པ་ཉིད་གང་ལས་སྙམ་ན་ཉོན་མོངས་པ་འགའ་ཞིག་ལས་ཞེས་གསུངས་སོ། །