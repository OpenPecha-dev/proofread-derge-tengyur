ལ། དེ་ཉིད་ཞེས་བྱ་བ་སོ་སོ་སོ་སོར་བཟུང་བའི་དོན་དེ་དག་ཉིད་དོན་གཅིག་ལ་ཉེ་བར་སྦྱོར་བའི་དྲན་པ་གང་ཡིན་པ་དེ་ནི་ཤེས་རབ་ཡིན་པར་བརྗོད་དོ། །ཅི་ལྟར་ཞེ་ན། ཁྱད་པར་ཅན་དུ་ནི་སྟེ། ཡིད་གཞུངས་པའི་རང་བཞིན་ལས་འཕགས་པའི་ཁྱད་པར་གྱིས་ཁྱད་པར་ཅན་དུའོ། །འདི་
ལྟར་ཡིད་གཞུངས་པ་དང་ལྡན་པ་གཞན་གྱིས་བརྗོད་པའི་གཞུང་དཀའ་བ་ལ་སོགས་པ་ལ། དེའི་དོན་རྟོགས་པ་མེད་ཀྱང་ཚིག་དེ་དག་དེ་ཁོ་ན་ལྟར་དྲན་པ་ཡིན་ལ། ཤེས་རབ་དང་ལྡན་པས་ནི་དོན་གཅིག་ལ་ཉེ་བར་སྡུད་པར་སྦྱོར་བར་མཐོང་བ་ཡིན་ནོ། །ཤེས་རབ་དེ་ཡང་གོམས་པ་མེད་པར་མི་འབྱུང་ཞེས་
སྟོན་པ་ནི། གོམས་པ་མེད་པར་ཞེས་བྱ་བའོ། །དེ་ལྟར་རང་གི་ངོ་བོ་བསྟན་ཏེ། མི་འཁྲུལ་བ་ཡང་བསྟན་ནས། མཇུག་སྡུད་པས་གོམས་པ་རྗེས་སུ་དཔོག་པར་བྱེད་པ་སྟོན་པ་ནི། དེས་ནི་ཞེས་བྱ་བའོ། །གང་གི་ཕྱིར་དེ་ལྟར་རང་གི་ངོ་བོ་མ་གྲུབ་པ་ལ་སོགས་པ་ཉེས་པ་མེད་ན། དེ་ཡི་རིགས་ཅན་དོན་
གྱིས་ནི། །སྔོན་གྱི་གོམས་པ་རྗེས་དཔོག་བྱེད། །ཅེས་བྱ་བ་ལ། དེའི་རིགས་ཅན་ཡང་ཡིན་ལ་དོན་དེ་འབྲས་བུའང་ཡིན་པ་དེ་ལས་ཏེ། གོམས་པས་བསྐྱེད་པ་སྦྱོར་བར་བྱེད་པའི་རིགས་མཐུན་པ་ལས་སོ། །སྦྱོར་བ་བྱེད་པའི་མཚན་ཉིད་ཀྱི་འབྲས་བུ་ལས་ཞེས་བྱ་བའི་དོན་ཏོ། །དེ་བཞིན་དུ་
ཡིད་གཞུངས་པ་དང་དད་པ་ལ་སོགས་པ་ལས་ཀྱང་ངོ། །དེས་ནི་དོན་གྱིས་དེའི་རིགས་ཅན། །སྔོན་གྱི་གོམས་པ་རྗེས་དཔོག་བྱེད། །ཅེས་འདོན་པར་ནི་གོ་བར་སླའོ། །ད་ནི་ལྷག་པ་བརྗོད་པའི་དོན་དུ་ཤེས་རབ་ལ་སོགས་པ་རྣམས་བློའི་ཁྱད་པར་དུ་བསྒྲུབས་ལ། གཞན་གྱི་དོགས་པའི་གོ་སྐབས་བསུ་
བ་ནི་གལ་ཏེ་ཞེས་བྱ་བའོ། །དེ་ལྟར་མ་ཡིན་ན་ཞེས་བྱ་བ་ནི་གལ་ཏེ་ལུས་ལས་བློ་མི་སྐྱེད་ན་དེའི་ཚེ་ལུས་དེའི་རྗེས་སུ་བྱེད་པར་མི་འགྱུར་རོ། །ལུས་རྒྱས་པ་ལས་འདོད་ཆགས་འཕེལ་བ་དང་། ཟད་པ་ལས་ཞེ་སྡང་འཕེལ་བ་གང་ཡིན་པ་དེ་ནི་ཚུལ་བཞིན་མ་ཡིན་པ་ཡིད་ལ་བྱེད་པའི་དུས་འགའི་ཚེ་ཡིན་གྱི། 
དེ་ཁོ་ན་ཡིད་ལ་བྱེད་པའི་བག་ཆགས་དང་འབྲེལ་བའི་དུས་ན་ནི་མ་ཡིན་ནོ་ཞེས་བྱ་བའི་དོན་ཏོ། །འཇིག་རྟེན་རྒྱང་འཕན་པས་བརྗོད་པ་བདེ་བ་དང་སྡུག་བསྔལ་ལས་སྐྱེས་པའི་འདོད་ཆགས་ལ་སོགས་པ་འཕེལ་བ་གང་ཡིན་པ་དེ་ཡང་རེས་འགའ་ཁོ་ན་ཡིན་ནོ་ཞེས་བྱ་བའི་དོན་ཏོ། །དོན་འདི་ནི་འགྲེལ་པར་