པ་བདག་སྤང་བའི་ཡུལ་མ་ཡིན་པ་ཉིད་ནི་བདག་གི་བ་ལ་ཡང་མཚུངས་པ་ཡིན་ཏེ། དེས་ན་ཇི་ལྟར་འདིར་སྡུག་བསྔལ་བསྒོམ་པ་སྤོང་བའི་རྒྱུ་ཡིན་ཞེས་བསྟན་པའི་དོན་དུ་ལན་བརྗོད་པ་ནི། བདག་གི་བའི་བློ་བཅོམ་པས་འདིར་ཞེས་བྱ་བའོ། །འདིར་ཞེས་བྱ་བ་ནི་སྦྲུལ་གྱིས་བཟུང་བའི་ཡན་ལག་ལའོ། །
དེ་མ་སྤངས་ན་ནི་རྣམ་པ་ཅི་ཞིག་ལྟར་སྤངས་པ་ཡང་། སླར་ལེན་པར་འགྱུར་རོ་ཞེས་བརྗོད་པ་ནི། བཟློག་པ་མིན་ཞེས་བྱ་བ་སྟེ། བདག་གི་བའི་བློ་ཡིན་པ་ལའོ། །རང་གི་བའི་བློ་ཉིད་དེ་ལ་མེད་དོ་ཞེས་ཀྱང་བརྗོད་པར་མི་རིགས་ཏེ། ལུས་ནི་དེའི་ལོངས་སྤྱོད་པའི་གཞི་ཡིན་ལ། དབང་པོ་རྣམས་ནི་
ལོངས་སྤྱོད་པའི་སྒྲུབ་བྱེད་ཡིན་ནོ་ཞེས་བརྗོད་པའི་ཕྱིར་རོ་ཞེས་བརྗོད་པ་ནི་དབང་པོ་ལ་སོགས་ཞེས་བྱ་བའོ། །འགལ་བ་ཡོད་པ་ཉིད་ལ་ནི་བདག་བཞིན་དུ་བདག་གི་བ་ལ་ཡང་སྡུག་བསྔལ་བསྒོམ་པར་ཡོད་པར་མི་འགྱུར་རོ་ཞེས་བྱ་བའི་དོན་ཏོ། །སྡུག་བསྔལ་བསྒོམ་པས་སྤོང་འགྱུར་ན། །ཞེས་བྱ་
བའི་རྩོད་པའི་དོན་བརྗོད་པ་ནི་གལ་ཏེ་བདེ་བའི་ཞེས་བྱ་བའོ། །དེ་ལས་བཟློག་པ་སྡུག་བསྔལ་གྱི་རྒྱུ་ཡོད་པ་ལས་སོ། །དེ་དག་ལ་ནི་ལུས་ལ་སོགས་པ་དག་ལའོ། །བྱེད་དོ་ཞེས་བྱ་བ་ནི་སྲོག་ཆགས་ཀྱིས་ཞེས་བྱ་བར་བལྟའོ། །ལུས་ལ་སོགས་པ་ལ་རང་གི་བློ་ཁས་བླངས་པས་གྲུབ་པ་འབའ་
ཞིག་ཏུ་མ་ཟད་ཀྱི། འོན་ཀྱང་མངོན་སུམ་གྱིས་ཀྱང་གྲུབ་པོ་ཞེས་བརྗོད་པ་ནི་ལུས་ལ་སོགས་པ་ཞེས་བྱ་བའོ། །གཞན་ལ་ཞེས་བྱ་བ་ནི་མ་བརྗོད་པ་དག་ལའོ། །དེའི་ཚེ་ནི་ཞེན་པ་དང་བཅས་པ་བདག་གི་བའི་སྐྱེད་པ་ཅན་ཡིན་ལ་ཞེས་བྱ་བ་བདག་གི་བའི་བློས་བསྐྱེད་པ་གང་ལ་ཡོད་པ་དེ་ལ་
དེ་སྐད་ཅེས་བྱའོ། །བཟློག་པ་ནི་བདག་གི་བའི་བློ་མེད་པའོ། །གལ་ཏེ་མ་ལ་སོགས་པར་འདུ་ཤེས་པ་བཞིན་དུ་ལུས་དང་དབང་པོ་ལ་སོགས་པ་བདག་གི་བ་རྣམས་ལ། བདག་གི་བ་མ་ཡིན་པའི་འདུ་ཤེས་ལ་གནས་པས་བསྒོམས་པས་ནི་སྡུག་བསྔལ་སྤངས་པ་ཐོབ་བོ་ཞེས་བྱ་བ་བྱེ་བྲག་
པ་ལ་སོགས་པའི་ལུགས་ཀྱི་དོགས་པ་བསུ་ནས། དེ་ལ་འདུ་སོགས་ཞེས་བྱ་བ་གསུངས་སོ། །ལུས་དང་དབང་པོ་ལ་སོགས་པ་ལ་དམིགས་ནས་སྡུག་བསྔལ་བསྒོམ་པ་ལ་བརྟེན་པ་ཡིན་ལ། དེ་ལ་དམིགས་པ་ཡང་ལོངས་སྤྱོད་ཀྱི་གཞི་ཡིན་པའི་རང་བཞིན་གྱིས་སོ། །འདུ་བ་ལ་