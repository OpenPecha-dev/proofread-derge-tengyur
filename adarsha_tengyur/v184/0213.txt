དབང་པོ་གཞན་ནོ་ཞེས་བྱ་བ་ནི་དཔེའོ། །ཁྱབ་པ་ནི་ཕྱེད་ཕྱི་མས་སྟོན་ཏོ། །རྨི་ལམ་དུ་རྨིས་པ་དང་གཞན་པའི་ལུས་ངག་གི་དབང་པོ་ནི་མཚུངས་པ་ཁོ་ན་ཡིན་ཏེ། གསལ་བའི་ཤེས་པ་སྐྱེད་པར་བྱེད་པ་ཡིན་པའི་ཕྱིར་རོ། །དེས་ན་རྨི་ལམ་གྱི་དབང་པོའི་གོམས་པ་ལས་
བྱུང་བ་གང་ཡིན་པ་དེ་ནི་ཐམས་ཅད་ལ་ཡང་མཚུངས་པ་ཡིན་ནོ། །དེ་ཉིད་གསལ་བར་བྱེད་པ་ནི་འབྲས་བུ་ཁྱད་པར་མེད་པ་ཞེས་བྱ་བའོ། །སྤྱིར་བརྗོད་པའི་དོན་ཁྱད་པར་ལ་སྦྱོར་བ་ནི། དབང་པོ་ནི་ཞེས་བྱ་བའོ། །དེས་ན་ཞེས་བྱ་བ་ནི་མཇུག་སྡུད་པ་སྟེ། གོམས་པས་བསྐྱེད་པ་དེས་ནའོ། །དབང་པོ་ཉིད་
ལས་ཞེས་བྱ་བ་ནི་བེམས་པོའི་རང་བཞིན་འབྱུང་བ་ལས་གྱུར་པ་ཉིད་ལས་ཞེས་བྱ་བའི་དོན་ཏོ། །དེ་ཡང་སྔོན་གྱི་གོམས་པ་ལས་ཡིན་པའི་ཕྱིར་ན་ཤེས་པ་ནི་ཤེས་པ་ལས་རག་ལས་པ་ཉིད་དོ། །དེས་ན་སྔ་མའི་གཏན་ཚིགས་ཀྱང་ཁྱབ་པ་གྲུབ་པའོ། །སྐབས་ཉེ་བར་སྡུད་པ་ནི་རྣམ་པར་ཤེས་པ་སྔ་མ་ཉིད་ཅེས་བྱ་
བྱའོ། །དོན་ནི་ཉེ་བར་ལེན་པའོ། །བཤད་ཟིན་པའི་རྣམ་འགྲེལ་ཉིད་ཡང་རྣམ་པ་གཞན་དུ་སྦྱར་བའི་དོན་དུ་འོན་ཏེ་ཞེས་འཇུག་པར་བྱེད་དོ། །ཕ་དང་མའི་རང་བཞིན་ནི་འདུ་བྱེད་པའོ། །ངེས་པ་ཞེས་བྱ་བ་སྔར་ནི་ལུས་ཀྱིས་ལུས་བྱེད་པ་ལ་ལྟོས་ནས་སྦྱར་བ་ཡིན་ནོ། །ཕ་དང་མའི་རང་བཞིན་དེ་རྣམ་པར་འགྱུར་
བ་མེད་ཀྱང་ངོ། །འགྱུར་བ་སྟེ་མཁས་པ་ལ་སོགས་པའི་མཚན་ཉིད་མཐོང་བའི་ཕྱིར་རོ། །ཕ་མའི་རང་བཞིན་དེ་འགྱུར་ཡང་སྟེ་མཁས་པ་ལ་སོགས་པའི་མཚན་ཉིད་དུ་འགྱུར་བ་ཡིན་ཡང་། མི་འགྱུར་བ་ཞེས་བྱ་བ་ལ་སོགས་པ་མཁས་པ་ལ་སོགས་པའི་མཚན་ཉིད་དུ་མ་མཐོང་བའི་ཕྱིར་རོ། །བུ་
ཞེས་བྱ་བ་ནི་སྐབས་ཡིན་ནོ། །ངེས་པར་འདུ་བྱེད་པའི་རྗེས་སུ་འཇུག་པར་ཁས་བླངས་ནས་ཉེ་བར་བརྗོད་པ་ནི་གལ་ཏེ་ཞེས་བྱ་བའོ། །དེའི་ཞེས་བྱ་བ་ནི་མ་ལ་སོགས་པའི་འོ། །གལ་ཏེ་དེའི་འདུ་བྱེད་པར་འགྱུར་བ་ཡིན་ན་དེའི་ཚེ་ཞེས་ཁོར་ནས་ཕྱུང་ལ་མཁས་པ་ལ་སོགས་པར་ཡང་འགྱུར་རོ་ཞེས་སྦྱར་རོ། །
འོན་ཏེ་ཞེས་བྱ་བ་ནི་གཞན་གྱིའོ། །འདུ་བྱེད་པ་སྒྲུབ་པར་བྱེད་པ་གང་ཡིན་པ་སྟེ། འདོན་དུ་འཇུག་པ་པོ་འམ། འཆད་པ་པོ་དེའི་ལྷན་ཅིག་བྱེད་པ་པོའི་ཆོས་དེ་ལས་སུ་གྱུར་པ་གང་ལ་ཡོད་པ་དེ་ལ་དེ་སྐད་ཅེས་བརྗོད་དོ། །དེའི་ངོ་བོ་ཉིད་ནི་མཁས་པ་ལ་སོགས་པའི་ངོ་བོ་ཉིད་དོ། །འདི་སྐད་བརྗོད་པར་