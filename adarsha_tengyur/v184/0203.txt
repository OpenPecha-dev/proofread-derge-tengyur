ནི་བདེ་བ་དེ་ཉིད་ཀྱིས། སྔོན་གྱི་ཚུལ་བཞིན་མ་ཡིན་པ་ཡིད་ལ་བྱེད་པ་སད་པ་ཡིན་ནོ། །བདེ་བ་ནི་སྔོན་གྱི་དེ་ཉིད་ཀྱིས་ཚུལ་བཞིན་མ་ཡིན་པའི་ཡིད་ལ་བྱེད་པ་སད་པར་འགྱུར་བ་ཡིན་ནོ་ཞེས་འདོན་པ་དེར་ནི་བདེ་བའི་རྒྱུན་ལ་ལྟོས་ནས་སྔར་བྱུང་བའི་སྔོན་གྱི་བདེ་བ་དེ་ཉིད་ཀྱིས་ཚུལ་བཞིན་
མ་ཡིན་པའི་ཡིད་ལ་བྱེད་པ་སད་པར་འགྱུར་བ་ཡིན་ནོ། །དེའི་ཕྱིར་བདེ་བ་ན་འདོད་ཆགས་རྗེས་སུ་འབྲེལ་པ་ཞེས་བྱ་བ་ནི་འཐད་པ་ཡིན་ན། སྡུག་བསྔལ་བ་ལ་གོ་ཞེ་སྡང་རྗེས་སུ་འབྲེལ་པར་འགྱུར་ཞེས་བྱ་བ་ནི་ལྷག་མའོ། །ཞེ་སྡང་འབྱུང་བ་ཅི་ལྟར་འཐད་ཅེས་བྱ་བའི་ཐ་ཚིག་གོ། །འདི་ལ་འཇིག་རྟེན་རྒྱང་
འཕེན་པའི་ལན་བརྗོད་པ་ནི། སྡུག་བསྔལ་བ་ནི་ཞེས་བྱ་བའོ། །སྡང་བ་ཉིད་དེ་ཆགས་པ་ནི་མ་ཡིན་ནོ་ཞེས་བྱ་བའི་དོན་ཏོ། །དེ་ལྟར་བདེ་བ་དང་སྡུག་བསྔལ་བ་ལས་སྐྱེས་པར་བརྗོད་པ་ཡིན་ནོ། །རེས་འགའ་ཞེས་བྱ་བའི་དོན་ཉིད་གསལ་བར་བྱེད་པས་འདི་ཡང་སུན་འབྱིན་པ་ནི་འདིར་ཞེས་བྱ་བའོ། །གང་
ཡང་ཞེས་བྱ་བ་ནི་འདིར་ཞེས་བྱ་བ་དེ་དང་འབྲེལ་ཏོ། །འདོད་ཆགས་དང་ཞེ་སྡང་དག་རིམ་པ་བཞིན་བདེ་བ་དང་སྡུག་བསྔལ་ལས་སྐྱེས་པ་ཞེས་བྱ་བ་འདི་ལ་ངེས་པ་ཡོད་པ་མ་ཡིན་ནོ་ཞེས་རྟོགས་པར་བྱའོ། །ཅིའི་ཕྱིར་དེ་ལྟ་མ་ཡིན་སྙམ་ན། ཡིད་སྡུག་བསྔལ་ན་ཡང་ཞེས་གསུངས་སོ། །སོ་སོར་ཏེ་སྟོབས་
ཀྱིས་ཡང་དག་པར་རྟོགས་ཤིང་གསལ་བ་ནི་སོ་སོར་རྟོགས་པ་སྟེ་དེ་དང་ལྡན་པའོ། །རང་གི་སྡུག་བསྔལ་རྒྱུར་གྱུར་པས། གནོད་པར་བྱེད་པའི་སྡུག་བསྔལ་རྣམ་པ་དུ་མ་འབྱུང་བར་འགྱུར་བ་རྣམས་ཡིད་ཆེས་པའི་ལུང་ལས་རྗེས་སུ་དཔག་པ་གང་ཡིན་པ་དེ་ལས་གནོད་པ་བྱེད་པ་ལ་རྩ་བ་ཉིད་སྐྱེ་བར་འགྱུར་གྱི་
སྡང་བ་ནི་མ་ཡིན་ནོ། །ཆགས་པ་ཡང་ཞེས་བྱ་བ་ནི་གནོད་པ་བྱེད་པ་ལ་བརྩེ་བ་འབའ་ཞིག་ཏུ་མ་ཟད་དེ། འོན་ཀྱང་སྡུག་བསྔལ་ཕྱིར་གཞིལ་བའི་རྒྱུ་ལ་ཆགས་པར་ཡང་འགྱུར་རོ། །སོ་སོར་རྟོག་པ་དང་བྲལ་ཡང་འགའ་ཞིག་རང་བཞིན་གྱིས་བཟང་བས་ན་སྡང་བ་ཤས་ཆུང་བ་ནི་སྡུག་བསྔལ་ཕྱིར་
གཞིལ་བར་བྱེད་པ་ལ་མོད་ལ་ཆགས་པས་སྡུག་བསྔལ་སྐྱེ་བ་སེལ་བར་བྱེད་དོ་ཞེས་བྱ་བའི་དོན་ཏོ། །འདིས་ནི་བདེ་བར་གྱུར་པ་རིག་པ་ན་ཡང་། མི་སྡུག་པ་བསྒོམ་པ་དང་རྗེས་སུ་འབྲེལ་པས་ཞེ་སྡང་བ་དང་། འདོད་ཆགས་ཆུང་བར་འགྱུར་བ་ཡང་བསྟན་པ་ཡིན་ནོ། །དེས་ན་བདེ་བ་ལ་སོགས་པ་