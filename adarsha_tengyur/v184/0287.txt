ཞེས་སྨོས་སོ། །འོ་ན་ཅིས་འགྱུར་སྙམ་ན། ཇི་ལྟར་རིགས་མཐུན་པའི་ཞེས་གསུངས་སོ། །དུ་མ་ཞེས་བྱ་བ་ནི་རིམ་གྱིས་འབྱུང་བའི་ཕྱིར་རོ། །གལ་ཏེ་ཞེས་བྱ་བ་ནི་གཞན་དག་ཡིད་ཀྱི་རྣམ་པར་ཤེས་པ་དུ་མ་ཅིག་ཅར་སྐྱེ་བར་ཐལ་བ་ཡོད་པའོ། །ཞིང་དང་ས་
བོན་དང་ཆུ་ལ་སོགས་པ་བཞིན་ནོ་སྙམ་དུ་ཡིད་ལ་གཞག་པའོ། །འོན་ཏེ་གཞན་དུ་ཡིན་ཞེས་བྱ་བ་ནི་ཇི་ལྟར་སྲིད་པས་སོ། །དེ་ལ་ཕྱོགས་དང་པོ་སེལ་བས་ནི། ཚོགས་པའི་རང་བཞིན་གྱིས་ཞེས་བྱ་བའོ། །ཚོགས་པ་མ་ཚང་བ་ནི་མ་ཚོགས་པའོ། །གཞན་དུ་ཡིན་ཞེས་བྱ་བའི་
ཕྱོགས་ལ་བརྟེན་ནས་བཤད་པ་ནི་འོན་ཏེ་ཇི་ལྟར་ཞེས་བྱ་བའོ། །འདི་ནི་ཇི་ལྟར་ཡོད་རྒྱུ་ཡིན། །ཞེས་བྱ་བའི་འགྲེལ་པའོ། །ཉེ་བར་གནས་པ་རྒྱུ་ཉིད་མ་ཡིན་ཏེ་ཞེས་བྱ་བ་ནི་འབྲས་བུ་དེ་འདྲ་བ་ཉིད་ཀྱི་ཞེས་བྱ་བ་བསམས་པའོ། །འོན་ཀྱང་ཉེ་བར་གནས་པ་མ་ཡིན་ནོ་ཞེས་བརྗོད་པར་
བྱའོ། །དེ་ལྟར་ནི་བརྗོད་པར་འཐད་པ་མ་ཡིན་ཏེ། ཆོད་པའི་རྗེས་སུ་འགྲོ་བ་དང་ལྡོག་པའི་རྗེས་སུ་མི་བྱེད་པའི་ཕྱིར་རོ། །ལྡོག་པའི་རྗེས་སུ་མི་ཕྱེད་ཀྱང་རྒྱུ་མ་ཡིན་པར་ཇི་ལྟར་འགྱུར་སྙམ་ན། རྒྱུ་དང་འབྲས་བུ་ཉིད་ནི་ཞེས་བྱ་བའོ། །དེས་ན་ཉེ་བར་གནས་པ་མ་ཡིན་པ་ནི་རྒྱུ་མ་ཡིན་ནོ་སྙམ་
དུ་དགོངས་པའོ། །དེ་བས་ན་མེའི་བུད་ཤིང་བཞིན་དུ་ཚང་བ་དང་མ་ཚང་བའི་རྒྱུ་དག་ནི་དེ་འདྲ་བ་ཉིད་ཀྱི་རྒྱུ་མ་ཡིན་ནོ་ཞེས་སྟོན་པ་ནི་དེའི་ཕྱིར་ཞེས་བྱ་བའོ། །དེ་ཡོད་ན་ཡོད་པ་ཉིད་ཅེས་བྱ་བའི་དགོས་པའི་དོན་ནི་འདི་ཡིན་ཏེ། རྒྱུ་དང་འབྲས་བུའི་དངོས་པོ་རྣམ་པར་གནས་པའི་རྒྱུ་མཚན་ནི་
དེ་ཡོད་ན་ཡོད་པ་ཉིད་ཡིན་ཏེ་འདིར་དེའི་ཁྱད་པར་སྐྱེད་པ་ལས་ལྟོས་པ་ལ་ཅི་བྱ་ཞེས་བྱ་བའོ། །མ་ཡིན་ཏེ་ཞེས་བྱ་བ་ནི་དེ་ཡོད་ན་ཡོད་པ་ཉིད་རྒྱུ་མཚན་ཞེས་བྱ་བ་རྗེས་སུ་འཇུག་པའོ། །ཅིའི་ཕྱིར་ཞེ་ན། དེ་ཡོད་ན་ཡོད་པ་ཉིད་ནི་ཞེས་བྱ་བའོ། །ཁྱབ་པར་ཞེས་བྱ་བ་ནི་ལྷག་མའོ། །
དེ་འགྱུར་ན་འགྱུར་བ་ཉིད་མེད་པར་དེ་ཡོད་ན་ཡོད་པ་ཉིད་མི་རྟོགས་སོ་ཞེས་བྱ་བའི་དོན་ཏོ། །འདི་ཉིད་སྟོན་པ་ནི་དེ་ཡོད་ན་ནི་ཞེས་བྱ་བའོ། །དེ་ལྟར་ཞེས་བྱ་བ་ནི་རྣམ་འགྱུར་རྒྱུ་མེད་པ་ཅན་ཡིན་ནའོ། །ཐམས་ཅད་རྒྱུ་མེད་པར་འགྱུར་ཞེས་བྱ་བ་ནི་དེ་ཡོད་ན་ཡོད་པ་ཉིད་ཀྱང་མེད་པར་འགྱུར་རོ་ཞེས་བྱ་