དུ་དོགས་པ་བསུ་བ་ནི། གལ་ཏེ་དེ་ཚེ་ཞེས་བྱ་བའོ། །ཐ་དད་མེད་ཕྱིར་ཞེས་བྱ་བ་ནི་ལན་ནོ། །དུས་ཞེས་བྱ་བ་སྔ་མ་དང་ཕྱི་མ་ཡང་ཡོད་པ་གཞན་ནི་འགའ་ཡང་མེད་ཀྱི། འོན་ཀྱང་རྒྱུན་ལ་སོགས་པ་ཉིད་ཡིན་ན། དེ་དང་གཅིག་རིམ་གྱིས་འབྲེལ་
བ་ནི་ཚད་མས་གནོད་པ་ཡིན་ནོ། །གལ་ཏེ་མཐོང་བ་སྔ་མའམ་ཕྱི་མས་ནི། དངོས་པོ་དུས་རིང་པོར་མི་རྟོགས་ཏེ་ནུས་པ་མེད་པའི་ཕྱིར་རོ། །གཅིག་ཉིད་ནི་ངོ་ཤེས་པ་ཁོ་ནས་རྟོགས་པར་བྱེད་པ་ཡིན་ནོ་སྙམ་དུ་དོགས་པ་བསུ་ནས། དེ་ལ་མཐོང་ཟིན་ཞེས་བྱ་བའོ། །
མཐོང་བ་སྔ་མ་དང་ཕྱི་མ་དག་གིས་ནི། རང་གི་དུས་ཀྱི་དངོས་པོ་རྣམ་པར་གཞག་པའི་ཕྱིར། དེས་གནོད་པར་བྱ་བའི་ངོ་བོ་ཤེས་པ་ནི། བག་ཆགས་ཀྱི་སྟོབས་ལ་བརྟེན་པ་ཡིན་གྱི་གཅིག་ཉིད་འཛིན་པ་ནི་མ་ཡིན་ནོ་ཞེས་བྱ་བའི་དོན་ཏོ། །ཡང་ན་རྣམ་པར་དབྱེ་བ་འདི་ཇི་ལྟར་ཡིན་ཏེ། ཚད་
མས་མཐོང་བ་མ་ཡིན་ནོ་སྙམ་དུ་དོགས་པ་བསུ་ན་དེ་ལ་མཐོང་ཟིན་ཞེས་བྱ་བའོ། །དེ་ལྟར་སྔ་མ་དང་ཕྱི་མར་གྱུར་པའི་གཅིག་ཉིད་བསལ་ནས་དེ་ཡོད་ཀྱང་དེ་འཛིན་པའི་ཚད་མ་འགའ་ཡང་མེད་དོ་ཞེས་བསྟན་པའི་དོན་དུ་འདྲི་བ་གང་སྟེ་དེའི་སྔ་མ་དང་ཞེས་བྱ་བའོ། །དེའི་བདག་
ཉིད་གང་གིས་ཇི་ལྟར་རྟོགས་ཏེ་ཚད་མ་མེད་པའི་ཕྱིར་རོ། །འདི་ལྟར་སྔ་མ་དང་ཕྱི་མ་དག་གིས་སམ། གཅིག་གིས་རྟོགས་ཏེ་དེ་ལ་རེ་ཞིག་སྔ་མ་དང་ཕྱི་མ་དག་གིས་ནི་མ་ཡིན་ཏེ། སྔ་མ་དང་ཕྱི་མ་ཉིད་ཐ་དད་པར་མ་རྟོགས་པའི་ཕྱིར་རོ་ཞེས་སྨྲས་པ་ནི་སྔ་ཕྱིའི་ཤེས་པ་ལས་
ཤེས་ན་ཞེས་བྱ་བའོ། །དགོས་པ་ནི་འདི་ཡིན་ཏེ། གལ་ཏེ་སྔ་མ་དང་ཕྱི་མའི་རྟོགས་པ་དག་གིས་རང་ཉིད་ཀྱིས་སྔ་མ་དང་ཕྱི་མ་ཉིད་རྟོགས་པ་ཡིན་ན་དེའི་ཚེ་གཞན་ཡང་དེར་གཞག་པར་ནུས་པ་ཡིན་ན། དེ་དག་གི་ཐ་དད་པ་སྔ་མ་དང་ཕྱི་མའི་མཚན་ཉིད་རྟོགས་པ་
ལ་ནི་ཚད་མ་འགའ་ཡང་ཡོད་པ་མ་ཡིན་ནོ་ཞེས་བྱ་བའོ། །རང་རིག་པའི་ཚད་མ་ཡོད་དོ་སྙམ་དུ་དོགས་པ་བསུ་བ་ནི་གལ་ཏེ་ཞེས་བྱ་བའོ། །རང་རིག་པ་ལ་ནི་ཤེས་པའམ་ཤེས་བྱའི་སྔ་མ་དང་ཕྱི་མ་ཉིད་སྲིད་པ་མ་ཡིན་ནོ་ཞེས་ལན་འདེབས་པ་ནི་དེ་ལས་ཞེས་བྱ་བའོ། །