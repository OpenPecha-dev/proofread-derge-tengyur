ཞིག་ཏུ་འགྱུར་གྱི། དེས་ཀྱང་འབྱུང་བ་ཆེན་པོ་སྡུག་བསྔལ་གྱི་ཤེས་པའི་གཞི་ཡིན་པར་ནི་མི་འགྲུབ་པོ། །དེས་ན་རྟེན་ལ་སོགས་པ་ནི་རྣམ་པར་རྟོག་པ་ཙམ་ཡིན་ནོ་ཞེས་བྱ་བའི་དོན་ཏོ། །དེ་ཉིད་ཀྱི་ཕྱིར་འབྱུང་བ་ཆེན་པོ་ཉིད་ཐ་དད་པ་ནི་མ་ཡིན་ཏེ་ཞེས་གསུངས་སོ། །དེ་ཡང་རྣམ་པར་རྟོག་པ་ཙམ་ཡིན་
ནོ་ཞེས་བྱ་བའི་དོན་ཏོ། །ཡང་རྣམ་པར་རྟོག་པས་འབྱུང་བ་ཆེན་པོ་ལ་སོགས་པ་ཐ་དད་པ་མི་རྟོགས་པ་གཏན་ཚིགས་ཅི་སྟེ་སྙམ་ན། རང་གི་རང་བཞིན་ཙམ་གྱིས་ཞེས་གསུངས་སོ། །འོ་ན་དེ་བཞིན་དུ་རྣམ་པར་རྟོག་པའི་རང་བཞིན་གྱིས་འབྱུང་བ་ཆེན་པོ་ཡང་བག་ཆགས་ཀྱི་སྟོབས་ལས་བྱུང་བར་འགྱུར་རོ། །
དེས་ན་མི་རྟོགས་པའི་ཉེས་པ་མེད་དོ་སྙམ་ན། བག་ཆགས་ཀྱི་སྟོབས་ལས་ཞེས་གསུངས་སོ། །གལ་ཏེ་རྣམ་པར་རྟོག་པའི་རང་བཞིན་ཉིད་ཀྱིས་དེ་བཞིན་དུ་འབྱུང་བ་ཆེན་པོ་རྣམས་བག་ཆགས་ཀྱི་སྟོབས་ལས་བྱུང་བར་འདོད་ན། དེའི་ཚེ་དེ་དག་དེ་ལྟར་ཡིན་ཡང་སྐྱོན་མེད་དོ། །རྣམ་པ་དེ་ལྟ་བུའི་སྔ་
མ་དང་ཕྱི་མའི་འཇིག་རྟེན་ཉམས་པ་མེད་པའི་ཕྱིར་རོ་སྙམ་དུ་དགོངས་པའོ། །ཞར་ལ་འོངས་པ་རྫོགས་པར་བྱས་ནས། རྣམ་པར་ཤེས་པ་འབྱུང་བ་ཆེན་པོ་ལས་གཞན་ཡིན་ནོ་ཞེས་རྣམ་པར་གཞག་པ་གང་ཡིན་པ་དེ་ཉེ་བར་སྡུད་པ་ནི། དེའི་ཕྱིར་ཞེས་བྱ་བའོ། །ཐ་དད་པ་ཉིད་དོ་ཞེས་བྱ་བའི་དོན་ཏོ། །ཐ་དད་
པ་དེས་ནའོ། །འོ་ན་གལ་ཏེ་ཞེས་བྱ་བ་ནི་ཕྱིར་བཟློག་པའོ། །གཞན་གྱིས་བཀྲི་བར་བྱ་བ་མ་ཡིན་པའི་སེམས་ཅན་མི་གཙང་བའི་ཡུལ་དུ་འགྲོ་བ་གཞན་མི་འཐད་པའི་ཕྱིར་སྲོག་ཆགས་ནི་འབྱུང་བ་ཆེན་པོ་ཙམ་ལས་སྐྱེས་པ་ཡིན་ནོ་ཞེས་བྱ་བ་ནི་རྒོལ་བའི་དོན་ཏོ། །གྲུབ་པའི་མཐར་ནི་ཐོས་པ་མེད་
པ་སྨད་འཚོང་མའི་ཁྱིམ་དུ་འཇུག་པ་བཞིན་དུ། རྗེས་སུ་འགྲོ་བ་དང་ལྡོག་པ་དག་ལས་ཕྱིན་ཅི་ལོག་དང་སྲིད་པ་དག་མི་གཙང་བའི་ཡུལ་དུ་འགྲོ་བའི་རྒྱུ་ཡིན་པར་མི་འགལ་བའི་ཕྱིར་ན། གཞན་དུ་མི་འཐད་པ་ཉིད་ཉམས་སོ་ཞེས་བྱ་བའི་དོན་ཏོ། །དོན་གཉིས་པོ་འདི་ཡང་རྣམ་པར་འགྲེལ་པར་གསལ་
བར་བྱ་བའོ། །གདོད་མ་ནས་ཞི་བའི་སེམས་པ་དེའི་དངོས་པོ་ནི་དེ་ཉིད་དོ། །དེ་ལ་ཞི་བ་ནི་ཉེ་བར་འཚེ་བ་དང་བྲལ་བའོ། །གདོད་མའི་སྒྲ་ནི་ཕྱིས་སྐྱེ་བ་མེད་པ་ལྷུར་སྟོན་པའོ། །ཉེ་བར་འཚེ་བ་མཐའ་དག་ནི་གཉིས་དང་འབྲེལ་བ་ཡིན་ན། གཉིས་ནི་ནམ་ཡང་སྲིད་པ་མ་ཡིན་ནོ། །དེས་ན་རྟག་ཏུ་ཞི་བ་