ནི་རྗེས་སུ་མཐུན་པའི་འདུ་བྱེད་ཀྱི་བག་ཆགས་ཏེ། གཏན་ཚིགས་ཡིན་ནོ་ཞེས་འབྲེལ་པར་བྱའོ། །གཉིས་པ་བརྗོད་པ་ནི་ཆགས་པའི་ཁྱད་པར་ཏེ་ཞེས་བྱ་བའོ། །གཏན་ཚིགས་སོ་ཞེས་འབྲེལ་ཏོ། །དང་པོ་རྣམ་པར་འགྲེལ་པ་ནི་བག་ཆགས་བརྟན་པའི་ཞེས་བྱ་བའོ། །མཚུངས་པ་
དེ་མ་ཐག་པའི་རྐྱེན་གྱི་ཞེས་བྱ་བ་ནི་ཇི་ལྟར་གྲགས་པའིའོ། །རྣམ་པར་ཤེས་པ་ཞེས་བྱ་བ་ནི་ཡིད་དོ། །འབའ་ཞིག་གམ་ཞེས་བྱ་བ་ནི་ཇི་སྐད་བརྗོད་པའི་དེ་མ་ཐག་པ་ལ་མ་ལྟོས་པར་རོ། །ཆགས་པའི་ཁྱད་པར་ཏེ་ཞེས་བྱ་བ་འཆད་པ་ནི། ཡང་མཚུངས་པ་དེ་མ་ཐག་པའི་ཞེས་བྱ་བའོ། །
རྗེས་སུ་མཐུན་པའི་ཆགས་པས་ཡུལ་གཅིག་ལ་ངེས་པའོ། །དེ་ལ་ཕྱོགས་དང་པོ་ནི་གསལ་བའི་ཕྱིར་དེ་མ་ཐག་པ་གཉིས་ལ་ཉམས་སུ་མྱོང་བ་གསལ་བར་བསྟན་པའི་དོན་དུ་འགའ་ཞིག་གམ་ཞེས་བྱ་བའི་དབང་དུ་བྱས་ནས་འདི་ལྟར་ཞེས་གསུངས་སོ། །ཆགས་པའི་ཕྱོགས་ལ་བརྟེན་ན་
བཤད་པ་ནི་རྣམ་པར་ཤེས་པ་འགའ་ཞིག་ནི་ཞེས་བྱ་བའོ། །ཉེ་བ་ཉིད་ནི་ཆགས་པ་ཉིད་དོ། །རྣམ་པར་རྟོག་པ་གཞན་ནི་སྐྱེ་བར་མཐོང་བ་མ་ཡིན་ནོ། །དེ་སྐྱེ་བས་བར་དུ་བཅད་པའི་ཕྱིར་རོ། །མཚུངས་པ་དེ་མ་ཐག་པའི་རྐྱེན་གྱི་རྣམ་པར་ཤེས་པའི་བག་ཆགས་ནི་རྣམ་པར་རྟོག་པ་
སྐྱེད་པར་ནུས་པ་གང་ཡིན་པ་སྟེ། རྣམ་པར་རྟོག་པ་སྐྱེ་བ་གང་དག་ལ། དེ་བར་དུ་བཅད་པ་ཞེས་བྱ་བ་ནུས་པ་མེད་པར་བྱས་པ་ཡོད་པ་དེ་དག་ནི་སྐྱེ་བར་མ་མཐོང་ངོ་ཞེས་འབྲེལ་ཏོ། །ཡང་བག་ཆགས་གང་གིས་བར་དུ་བཅད་སྙམ་ན། གཞན་གྱིས་ཞེས་སྨོས་ཏེ་རྣམ་པར་རྟོག་པ་ཞེས་
བྱ་བ་སྐབས་ཡིན་ནོ། །དོན་གང་ཞིག་གཞན་ལ་མི་འབྱུང་བའི་དོན་གྱིས་ཆགས་པའི་ཡུལ་ཡིན་པའི་ཡུལ་དེ་ཤེས་བྱ་ཉིད་ཀྱིས་གང་ལ་ཡོད་པའོ། །དེ་ལྟར་རྣམ་པར་ཤེས་པ་ལས་རྣམ་པར་ཤེས་པ་སྐྱེ་བར་ཁས་བླང་བ་ན་རྣམ་པར་རྟོག་པ་གཅིག་སྐྱེ་བའི་ཚོགས་པ་ཡོད་པ་ཡིན་གྱི། 
ལུས་ཀྱིས་རྡུལ་ཕྲ་རབ་རྣམས་སྐྱེད་པ་ཡིན་ན་ནི་མ་ཡིན་ཏེ། ལྟོས་པར་བྱ་བ་གོམས་པ་ལ་སོགས་པ་ལ་ལོག་པ་མེད་པ་མེད་པའི་ཕྱིར་རོ་ཞེས་བརྗོད་པར་འགྱུར་རོ། །མ་ཆགས་པའི་དུས་ན་རྣམ་པར་རྟོག་པ་མེད་པ་བཞིན་དུ་ཉེ་བའི་དོན་རྣམས་ལ་དུས་གཅིག་ཏུ་རྣམ་པར་རྟོག་པ་དུ་མ་ཉིད་ཅི་སྟེ་