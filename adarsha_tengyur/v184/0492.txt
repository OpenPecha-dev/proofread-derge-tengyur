སྐབས་གཞན་ནི་བདེ་བའི་སྒྲུབ་བྱེད་དེ་དེ་ཚོལ་བའི་ཕྱིར་རོ། །ཞེ་སྡང་སྐྱེད་པས་དབང་དུ་བྱས་པའི་འགལ་བའི་རྒྱུད་ལ། གནས་སྐབས་གཞན་ཚོལ་བས་འདོད་ཆགས་འབྱུང་བར་ཇི་ལྟར་འགྱུར་སྙམ་ན། ཞེ་སྡང་ནི་སྡུག་བསྔལ་གྱི་རྒྱུ་ཅན་ཡིན་ཏེ། སྐྱེད་བྱེད་ཅན་ཡིན་
དེ་ཡིན་པའི་ཕྱིར་རོ། །དེ་ནི་ཞེ་སྡང་ངོ། །དེ་ཙམ་དུ་སྟེ། སྡུག་བསྔལ་བསྒོམ་པ་ཙམ་དུ་གནས་ཏེ། རྣམ་པར་གནས་པ་གང་ཡིན་པ་དེ་ལ་དེ་སྐད་ཅེས་བྱའོ། །དེ་ལོག་ན་ནི་འགལ་བ་མེད་པའི་ཕྱིར་འདོད་ཆགས་འབྱུང་བ་ཁོ་ནའི་ཞེས་བྱ་བའི་དོན་ཏོ། །དེ་ནི་ཞེས་བྱ་བ་ནི་གང་ཕྱིར་གྱི་དོན་
ཏོ། །དོན་དམ་པ་ནི་འཆད་པར་འགྱུར་བའོ། །ཞེ་སྡང་སྡུག་བསྔལ་རྒྱུ་ཅན་ཕྱིར། །ཞེས་བྱ་བ་བཤད་པའི་ཕྱིར། ཕྱོགས་སྔ་མ་འགོད་པ་ནི། ཞེ་སྡང་གཏན་དུ་ཞེས་བྱ་བའོ། །སྡང་བ་ཉིད་དུག་ལ་འགྱུར་ཏེ་མི་འགྱུར་བའོ། །འདོད་ཆགས་པ་ཉིད་དོ་ཞེས་བྱ་བའི་དོན་ཏོ། །གང་གི་ཕྱིར་འདི་
སྡུག་བསྔལ་དང་ཞེ་སྡང་དང་རྗེས་སུ་འབྲེལ་བའི་ཕྱིར་འདི་ནི་ཐར་པ་ཉིད་མ་ཡིན་ཏེ། དེ་ནི་སྡུག་བསྔལ་གཏན་ལྡོག་པའི་རང་བཞིན་ཡིན་པའི་ཕྱིར་རོ་ཞེས་བཤད་པ་ནི་སྡུད་དང་སྡང་བས་ཞེས་བྱ་བའོ། །གལ་ཏེ་ཞེས་བྱ་བ་ལ་སོགས་པ་ནི་རྣམ་འགྲེལ་འཇུག་པའོ། །ཐར་པ་ནི་སྐྱེ་བའི་རང་བཞིན་
ཡིན་པའི་ཕྱིར་རོ་ཞེས་བྱ་བའི་དོན་ཏོ། །འདི་ཉིད་བརྗོད་པ་ནི་འཁོར་བ་ལས་ཡིད་མ་བྱུང་བའི་ཞེས་བྱ་སྟེ། ཐར་པའི་མཚན་ཉིད་ཀྱི་དོན་དང་ལྡན་པ་ནི་མི་སྐྱེ་བ་མ་ཡིན་ནོ་ཞེས་བྱ་བའི་དོན་ཏོ། །དེ་ལས་ཅིར་འགྱུར་སྙམ་ན། སྡུག་བསྔལ་གྱིས་གདུངས་ཞེས་བྱ་བའོ། །དེས་ན་ཁྱེད་ཀྱིས་རྣམ་འབྱོར་བ་ཡང་
སྡུག་བསྔལ་གྱིས་ཟིལ་གྱིས་ནོན་པ་ཉིད་དོ་ཞེས་བྱ་བའི་དོན་ཏོ། །ཡང་ན་གལ་ཏེ་སྡུག་བསྔལ་ལ་ཆགས་པ་འདོད་ཆགས་དང་བྲལ་བ་མ་ཡིན་ལ་དེའི་སྒྲུབ་པར་བྱེད་པ་ཡང་མ་ཡིན་ན། དེ་ཅི་ཡིན་སྙམ་ན། བླང་དང་ཞེས་བྱ་བའོ། །བདག་མེད་པར་མཐོང་བས་དེ་ལ་ཕན་འདོགས་པ་མེད་པའི་ཕྱིར་ནི་ལེན་པ་
མེད་ལ། གནོད་པར་བྱེད་པ་མེད་པས་ན་འདོར་བ་མེད་པ་ནི་སྙམ་སྙོམ་ཅན་འདོད་ཆགས་དང་བྲལ་བ་ཡིན་ནོ། །གལ་ཏེ་གནས་སྐབས་འདི་གོམས་པས་དེའི་བདག་ཏུ་གྱུར་པ་ཐར་པར་འདོད་པ་མ་ཡིན་ནམ། འདིས་ཕན་འདོགས་པར་མ་མཐོང་ན་གོམས་པར་ཇི་ལྟར་བྱེད་ཅེ་ན། ཅི་ལྟར་གོམས་པར་མི་བྱེད།