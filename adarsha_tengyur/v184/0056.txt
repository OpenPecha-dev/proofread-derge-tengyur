པར་བྱ་བ་ཡིན་ནོ་ཞེ་ན། རྫ་མཁན་ཡང་མི་དམིགས་པ་ཁོ་ནའོ། །དེ་ནི་གྲོག་མཁར་འགའ་ཞིག་ལ་དམིགས་པ་གནོད་དོ་ཞེས་རྩྭ་ལ་སོགས་པ་ལ་ཡང་བློ་དང་ལྡན་པ་དམིགས་པ་ལ་གནོད་པ་མེད་དམ་ཅི་མངོན་སུམ་གྱི་དབང་དུ་བྱས་པའི་ཕྱིར་རོ་ཞེས་དགོངས་པའོ། །གལ་ཏེ་དེ་ལྟ་ན་ཞེས་བྱ་བ་ལ་
སོགས་པ་ནི་འདི་བརྗོད་པ་ཡིན་ཏེ། རེ་ཞིག་གནོད་པ་ཡོད་དམ་མེད་ཀྱང་བླ་སྟེ། ལྷག་མ་ནི་གདོན་མི་ཟ་བར་བརྟག་པར་བྱ་དགོས་སོ། །དེས་ན་ལས་བཞིན་དུ་དབང་ཕྱུག་ཀྱང་ཅི་སྟེ་མི་རྟག་ཅེས་བྱ་བའོ། །ལན་དུ་དེ་ཅི་ཞེས་བྱའོ། །དེ་ལྟ་ན་ནི་འདི་བརྟགས་པ་ཙམ་ཏུ་འགྱུར་ན་ཚད་མའི་འཇུག་པ་
བསམ་པར་བྱ་བ་ཡང་ཡིན་ནོ་སྙམ་དུ་དགོངས་པའོ། །འོན་ཏེ་ཞེས་བྱ་བ་ནི་གཞན་གྱིའོ། །སུན་འབྱིན་པ་ནི་དེས་ན་དེ་ལས་ཀྱང་ཞེས་བྱ་བའོ། །འདི་ཉིད་ལ་སུན་འབྱིན་པ་གཞན་བརྗོད་པ་ནི་གཞན་ཡང་ཞེས་བྱ་བ་ལ་སོགས་པའོ། །འབྲས་བུ་གྲོག་མཁར་དེ་ལ་ཡང་ངོ། །གཞན་
གྱིས་བརྟགས་པ་ཉིད་དུ་དཀའ་ན་ཞེས་སྨྲས་སོ། །དེ་ཞེས་བྱ་བ་ནི་གྲོག་མཁར་ལ་རྫ་མཁན་རྟོག་པའོ། །ལན་དུ་དབང་ཕྱུག་ལ་ཡང་མེད་དམ་ཅི་ཞེས་བྱ་བའོ། །ཕྱེད་ཕྱི་མའི་རྐང་པ་དང་པོ་འཆད་པ་ནི་འོན་ཏེ་ཞེས་བྱ་བའོ། །གཉིས་པ་འཆད་པ་ནི་གལ་ཏེ་ཞེས་བྱ་བའོ། །འདི་དག་ཀྱང་
བྱས་པ་མ་ཡིན་ཏེ་ཞེས་བྱ་བ་ནི། རི་ལ་སོགས་པ་དག་སྐྱེས་བུས་བྱས་པ་མ་ཡིན་ནོ་ཞེས་བལྟའོ། །ཅི་ཕྱེད་རྒས་པ་འཛིན་ཏམ་ཞེས་བྱ་བ་ནི་ཕྱེད་རྒས་པ་ལ་ཡོད་པའི་ནོར་ནི་ཕྱེད་རྒས་པའི་ནོར་ཏེ། ག་ཧ་ལ་སོགས་པའི་ཡིན་པའི་ཕྱིར་ཆའོ། །དཔེར་ན་འགའ་ཞིག་ཕྱེད་རྒས་པའི་ནོར་ནི་འདོད་ཀྱི་དེ་
ནི་མ་ཡིན་པ་དེ་བཞིན་དུ་ཁྱེད་ཀྱང་རྫ་མཁན་དང་། དབང་ཕྱུག་དུ་རྟོགས་པ་གནོད་པའི་དབང་གིས་རང་རྒས་པ་ལས་དབང་ཕྱུག་གི་ཆ་འདོད་པ་འདི་ནི་མི་འཐད་དོ། །རྣམ་པ་གཞན་དུ་ཞེས་བྱ་བ་ནི་མི་མཛེས་པར་རོ། །འཆད་པ་ནི་ཅི་སྐྱེས་བུ་ཞེས་བྱ་བ་ལ་སོགས་པའོ། །དེས་ན་འདི་ཡང་
བརྟགས་པ་ཙམ་ཁོ་ནའོ། །དེའི་ཕྱིར་བུམ་པ་ལ་སོགས་པའི་དབྱིབས་སྐྱེས་བུ་མེད་ན་མི་འབྱུང་བར་དམིགས་པ་ཅི་འདྲ་དེ་འདྲ་བ་ནི་རི་དང་རྒྱ་མཚོ་ལ་སོགས་པ་ལ་མ་ཡིན་པའི་ཕྱིར་དེ་ལ་སྐྱེས་བུས་བྱས་པ་ཉིད་རྗེས་སུ་དཔོག་པ་མ་ཡིན་ནོ། །གལ་ཏེ་དེ་བཞིན་དུ་སྒྲ་ལ་བྱས་པ་ལས་མི་རྟག་པ་ཉིད་