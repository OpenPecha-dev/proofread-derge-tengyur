སོགས་པ་བརྟགས་པ་ཉིད་ཐ་དད་པ་སྟེ། ཐ་དད་པའི་ཐ་སྙད་དུ་བྱ་བ་ཡིན་ནོ། །དོན་གྱི་དེ་ཁོ་ན་ཉིད་ནི་ལྡན་པ་ལ་སོགས་པར་ཐ་དད་པ་མ་ཡིན་ནོ། །གལ་ཏེ་བརྟགས་པའི་དོན་ཐ་དད་པ་ཡང་དོན་ཐ་དད་པ་ཉིད་མ་ཡིན་ནམ་དེས་ན་རྣམ་པར་རྟོག་པ་བག་ཆགས་ཀྱི་སྟོབས་ལས་སྐྱེས་པ་ཡིན་ནོ་ཞེས་ཅི་སྟེ་བརྗོད་སྙམ་ན། རྣམ་པར་
བརྟགས་པའི་དོན་ཐ་དད་པ་ནི་ཞེས་གསུངས་སོ། །ཐུག་པ་མེད་མོད་སྐྱོན་ཅི་ཡོད་སྙམ་པ་ལ། དེ་ལྟར་ཁས་ལེན་ན་ནི་ཞེས་གསུངས་སོ། །ཕན་ཚུན་རྩོད་པར་ཡང་མི་འགྱུར་རོ་ཞེས་བྱ་བ་ནི་ཐམས་ཅད་ཀྱི་དོན་མཐའ་དག་གྲུབ་པའི་ཕྱིར་རོ། །བག་ཆགས་ལས་བརྟགས་པའི་ཞེས་བྱ་བ་ནི་བག་ཆགས་ལས་སྐྱེས་པའི་རྣམ་
པར་རྟོག་པས་བརྟགས་པ་ཞེས་བྱ་བའི་དོན་ཏོ། །རྣམ་པར་རྟོག་པ་དེ་ཅི་འདྲ་བ་ཞིག་ཡིན་ཞེས་བྱ་བ་ལ་ནི་ཡིད་ལ་བཞག་པའོ། །གང་གིས་རྣམ་པར་བརྟགས་པའི་དོན་ལ་སྒྲ་དང་བློ་རྗེས་སུ་འགྲོ་བ་དང་། ལྡོག་པ་དག་གིས་འཇུག་པ་དེ་ཉིད་དོ། །རྗེས་སུ་འགྲོ་བ་ཅན་གྱི་སྐྱེས་བུ་དང་དབྱིག་པ་ལ་སོགས་པ་ནི་རྒྱུད་ལ་ལྟོས་
ཏེ་ནང་གི་དབྱེ་བ་ཞེས་བྱ་བ་བྲལ་བ་ལས། ཐ་དད་པ་གང་ཡིན་པ་རེས་འགའ་བར་བརྟགས་པ་ཐ་དད་པ་ལྟ་བུར་དེ་ཐ་དད་པ་ཉིད་ནི་མ་ཡིན་པར་སྣང་བའོ། །དངོས་པོ་དེ་ཁོ་ན་མེད་པའི་ཕྱིར་ན་ཐ་དད་པ་སྣང་བ་ཙམ་ཡིན་ནོ། །འོན་ཏེ་ཡོན་ཏན་ལ་སོགས་པ་ལ་གྲངས་ཡོད་པ་ཉིད་དེ། དེས་ན་གཅིག་གོ་ཞེས་རྟོག་པ་ཡིན་ནོ་སྙམ་
ན། དེ་ལ་གྲངས་ནི་མེད་དོ་ཞེས་གསུངས་སོ། །དེ་ལ་ཞེས་བྱ་བ་ནི་ཡོན་ཏན་ལ་སོགས་པ་རྣམས་ལའོ། །རྟེན་གྱི་གྲངས་ཉེ་བར་བཏགས་པ་ལས་གཅིག་ཅེས་ཐ་སྙད་དུ་བྱེད་པ་ཡིན་ནོ་སྙམ་ན། རྟེན་གྱི་ཞེས་གསུངས་སོ། །ཡོན་ཏན་གྱི་རྟེན་ནི་རྫས་ཡིན་ནོ། །ཅིའི་ཕྱིར་སྙམ་ན་རྟེན་ཐ་དད་བྱ་ཞེས་གསུངས་སོ། །སྤྱི་ལ་སོགས་པ་
ཞེས་སོགས་པའི་སྒྲས་ནི་ཡན་ལག་ཅན་ནོ། །རྫས་དུ་མ་ཅན་གྱི་གྲངས་དང་ལྡན་པ་ལ་སོགས་པ་ཉིད་ནི་གཅིག་ཉིད་དུ་ཐ་སྙད་བྱེད་དོ། །དེས་ན་རྟེན་གྱི་གྲངས་ཉེ་བར་བཏགས་པ་ལས་དེ་ལྟར་ཐ་སྙད་བྱེད་པ་ནི་མ་ཡིན་ནོ་སྙམ་དུ་དགོངས་པའོ། །འོ་ན་རྟེན་གྱི་གྲངས་ཉེ་བར་བཏགས་པ་མེད་པའི་ཕྱིར་འདི་ལ་གཅིག་ཉིད་ལ་སོགས་པའི་ཐ་སྙད་དུ་
ཇི་ལྟར་འགྱུར་ཞེས་བརྗོད་པ་ནི་ཞེས་པ་དང་ཞེས་བྱ་བ་ལ་སོགས་པའོ། །འདིར་དོགས་པ་བསུ་ནས་ལན་འདེབས་པ་ནི། གལ་ཏེ་ཞེས་བྱ་བ་ལ་སོགས་པའོ། །གལ་ཏེ་ཞིག་པ་དང་མ་སྐྱེས་པ་ལ་སོགས་པ་འདིར་གཅིག་ཉིད་ལ་སོགས་པའི་ཐ་སྙད་ཀྱི་རྒྱུན་ནི་གཅིག་ཉིད་དུ་བརྟགས་པ་ཡིན་པར་འདོད་ན། དེའི་ཚེ་གང་གི་རྒྱུ་མཚན་དུ་དེ་