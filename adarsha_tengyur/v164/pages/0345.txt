ཀྱང་ཁ་ཅིག་གོ་ཞེས་པ་ནི་སློབ་དཔོན་ཁ་ཅིག་ནི་སྤོང་བ་རྣམས་བསྡུ་བ་གཎྜཱི་ཆུང་ངུས་བསྡུའོ་ཞེས་ཀྱང་འཆད་པར་སྟོན་པའོ། །བརྟད་ན་འདོད་བྱར་དུའོ་ཞེས་པ་ནི་ཡེ་འདྲོག་ཅིག་བྱུང་ན་གཎྜཱི་འདོད་བྱར་དུ་རྡུངས་ཤིག་པའོ། །ཟས་ལ་བསྡུ་བའི་ནི་གཎྜཱི་དང་གཎྜཱི་ཆུང་ངུ་གཉི་ག་བརྡུང་ཞེས་པ་ནི་དྲོ་ཁ་
གཎྜཱི་ཆེ་ཆུང་གཉི་ག་རྡུངས་ཤིག་པའོ། །ཆུང་ཟད་བསྡད་ནས་སོ་ཞེས་པ་ནི་གཎྜཱི་ཆུང་ངུ་སྔར་བརྡུངས་ནས་དུས་ཐག་གི་ཙམ་གྱིས་བཅད་པའི་འོག་ཏུ་གདོད་གཎྜཱི་ཆེན་པོ་རྡུངས་ཤིག་པའོ། །འདུ་བ་ཆེན་པོའི་ཚེ་གཎྜཱི་འདུ་བ་མི་འགྲུབ་ན་དུང་བསྡོམས་ལ་བུས་ཞེས་པ་ནི་མཆོད་སྟོན་ནམ་ཡོ་ལང་ཆེན་པོ་གཡོས་
པའི་ཚེ་དགེ་འདུན་ཕལ་ཆེར་བསྡུ་དགོས་ལ་གཎྜཱི་ཙམ་གྱིས་མ་ཐོས་ཤིང་མ་འདུས་ན་དུང་གཉིས་བསྡོམས་ལ་བུས་ཤིག་པའོ། །རྔ་བརྡུང་ཞེས་པ་ནི་ཡང་ན་རྔ་རྡུངས་ཤིག་པའོ། །གཎྜཱི་རྣ་ལ་མི་གཟན་ཞེས་པ་ནི་གཎྜཱི་ཐོས་ནས་བླ་ཁྱད་མ་བྱེད་ཅིག་པའོ། །མི་མྱུར་བ་མ་ཡིན་ཞེས་པ་ནི་གཎྜཱི་ཐོས་ནས་ཡུན་རིང་མོ་
ཞིག་གིས་བཅད་དེ། གདོད་འདུ་བར་བྱ་བ་མ་ཡིན་གྱི་ཐོས་མ་ཐག་ཏུ་དེའི་མོད་ལ་འདུས་ཤིག་པའོ། །དགོས་པའི་དུས་ཀྱི་འཐེབ་ཡོད་པར་ཇི་བདེར་བྱ་ཞེས་པ་ནི་འདུས་པ་ལས་འགྱེས་པའི་ཐབས་བསོད་སྙོམས་ལ་འདོང་ཞིང་ལྷུང་བཟེད་བཀྲུ་བ་ལ་སོགས་པའི་འཐེབ་ཡོད་པར་བྱས་ལ་ཇི་བདེར་
ཞེས་ཞལ་ཏ་པས་སྙོད་ཅིག་པའོ། །རྒྱུད་གསུམ་བྱས་ཏེའོ་ཞེས་པ་ནི་རྒྱུད་གསུམ་བཀླགས་ནས་གདོད་གྱིས་ཤིག་པའོ། །འདི་ལྷག་པར་རན་པར་བྱ་ཞེས་པ་ནི་རྒྱུད་གསུམ་ཡང་ཇི་རན་དུ་ལྷོགས་ཤིག་པའོ། །སྦྱིན་པ་བཤད་པར་བྱ་ཞེས་པ་ནི་གདུགས་ཚོད་ལས་འགྱེས་པའི་ཚེ་སྦྱིན་པའི་ཚིགས་བཅད་
ཀྱང་ལྷོགས་ཤིག་པའོ། །འདིའང་རན་པར་རོ་ཞེས་པ་ནི་སྦྱིན་པའི་ཚིགས་བཅད་ཀྱང་མི་མང་མི་ཉུང་བར་རན་པར་ལྷོགས་ཤིག་པའོ། །ཞལ་ཏ་པ་ཕྱིས་འགྲོ་ཞེས་པ་དང་། འོང་བའི་ཚེ་ཐོག་མར་རོ་ཞེས་པ་ནི་སྤོང་བའི་ཁང་པ་ནས་འགྱེས་ཤིང་འདུ་བའམ་ཁྱིམ་པའི་མཆོད་སྟོན་ལ་འདོང་ཞིང་
འདུ་བའི་ཚེ་ཞལ་ཏ་པ་སྔ་ཕྱིར་འགྲོ་བའི་ཐབས་འདི་ལྟར་གྱིས་ཤིག་པའོ། །གལ་ཏེ་དེ་ལྟ་བུའི་རྐྱེན་ཅིག་ན་ལྡེ་མིག་གི་སྐུངས་བསྟན་ཏེ་ཞེས་པ་ནི་མཆོད་སྟོན་ལས་སླར་འདོང་བའི་ཚེ་ཞལ་ཏ་པ་གུད་དུ་དོན་གཉེར་ཅིང་བྲེལ་ན་སྤོང་བ་རྣམས་ལ་ལྡེ་མིག་སྐུངས་སྟོན་ཅིག་པའོ། །གསོ་སྦྱིན་གྱི་དངོས་པོ་ཞི་