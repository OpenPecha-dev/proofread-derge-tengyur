གཞོན་སྤངས་ནས་ལུས་དར་བའོ། །བྱེ་བྲག་སྤྱི་དང་ལྡན་པ་དེས་ནམ་བླངས་པའི་དུས་དེར་སྐྱེའོ། །གཉི་ག་ལས་སྐྱེ་བ་ལ་གསུམ་སྟེ། མཁན་སློབ་ལ་ཐེ་ཚོམ་མེད་པ་དང་། ཆོས་དང་ཆོས་ཀྱི་ཡོན་ཏན་ལ་ཐེ་ཚོམ་མེད་པ་དང་། བསླབ་པ་བསྲུངས་པ་དང་ཐོབ་པར་ཐེ་ཚོམ་མེད་
པས་སྐྱེའོ།    །བསླབ་པ་དངོས་ལ་བརྒྱད་དེ། རྟེན་གྱི་ཁྱད་པར་གྱིས་བསླབ་པའི་རིམ་པ་དང་། བསླབ་པར་བྱ་བའི་ངོ་བོ་དང་། ཉེས་པའི་ཚད་དང་། བཅོས་པའི་ཐབས་དང་། ངེས་པ་སྐྱེས་པ་དང་། དུས་མ་ངེས་པར་བསླབ་པ་དང་། ཡོན་ཏན་དང་། ཐོབ་པའི་དུས་བསྟན་པའོ།    །
བསླབ་པའི་རིམ་པ་ལ་སོ་སོ་ཐར་པ་རིགས་བདུན་གྱི་རིམ་པས་བསླབ་པ་སྟེ། སྡེ་པའི་འདོད་པ་མི་མཐུན་ཏེ། ཡང་འདིར་བསྙེན་གནས་དང་། དགེ་བསྙེན་ལ་བཞི་སྟེ་ལྔ་དང་། དགེ་ཚུལ་དང་། དགེ་སློང་དང་བདུན་གྱིས་བསླབ་པའོ།    །ངོ་བོ་ལ་གཉིས་ཏེ་སྤྱི་དང་བྱེ་བྲག་གོ། །སྤྱི་ལ་
ཡང་གཉིས་ཏེ་རྩ་བའམ་རང་བཞིན་གྱི་སྡིག་པ་སྡོམ་པ་དང་། ཡན་ལག་གམ་བཅས་པའི་སྡོམ་པའོ། །བྱེ་བྲག་ནི་བསྙེན་གནས་ལ་རྩ་བ་བཞི་སྟེ་བརྒྱད་དོ། །སྣ་འགའ་བསྲུང་བའི་དགེ་བསྙེན་ལ་སྲོག་མི་གཅོད་པ་དང་། རྩ་བ་གཞན་གང་རུང་ཅིག །ཕལ་ཆེར་བསྲུང་བ་ལ་རྩ་བ་
གསུམ། ཡོངས་སུ་རྫོགས་པ་ལ་རྩ་བ་གསུམ་དང་འདོད་ལོག་བསྲུང་། ཚངས་པར་སྤྱོད་པའི་དགེ་བསྙེན་ནི་རྩ་བ་བཞི་དང་ཆང་བསྲུང་བའོ། །དགེ་ཚུལ་གྱིས་རྩ་བ་བཞི་ཡན་ལག་བདུན། ཆང་དང་གླུ་གར་རྩེ་འཇོ་དང་། །རྒྱན་དང་ཁ་དོག་འཆང་བ་དང་། །མལ་སྟན་ཆེན་པོ་གསེར་
དངུལ་གྱི་ཁྲི་དང་། ཁྲི་སྟན་མཐོན་པོ་ཁྲུ་གང་པ་ཡན་ཆད་སྤང་བ་དང་། ཕྱི་དྲོ་ཁ་ཟས་དང་། གསེར་དངུལ་འཆང་བ་སྤང་བའོ། །མཁན་པོ་ལས་ཐོབ་པའི་རྟགས་གསུམ་སྟེ། ཁྱིམ་པའི་རྟགས་གཙུག་ཕུད་དང་། གོས་དཀར་པོ་སྤངས་ཏེ། རབ་ཏུ་བྱུང་བའི་རྟགས་སྐྲ་དང་ཁ་སྤུ་བྲེགས་ནས་གོས་
ངུར་སྨྲིག་གོན་པའོ། །ཕྱི་རོལ་མུ་སྟེགས་པའི་རྟགས་སྟོད་གོས་གཡས་ལ་འགྲེལ་བ་དང་། སྨད་གོས་དཀྲིས་པ་སྤངས་ནས་ནང་པ་སངས་རྒྱས་པའི་རྟགས་སྟོད་གོས་གཡོན་དུ་འགྲེལ་བ་དང་། སྨད་གོས་ཆེ་བས་ཟུར་དུ་སྤུད་པའོ། །མི་དགེ་བ་འཇིག་རྟེན་པའི་རྟགས་དེ་དག་སྤངས་ནས་དགེ་བ་དགེ་འདུན་གྱི་