མཐར་ཐུག་པ་ནི་པདྨའི་རིགས་སོ། །ནོར་བུའི་དུམ་བུ་ལས་བཤད་པའི་དོན་ཐམས་ཅད་གྲུབ་པ་ལ་སོགས་པ་ནས། རིན་ཆེན་འབེབས་པའི་མཐར་ཐུག་པའི་སྙིང་པོ་དང་། ཕྱག་རྒྱ་དང་སྔགས་དང་། རིག་པའི་ཆོ་ག་ཐམས་ཅད་ནི་རིན་པོ་ཆེའི་རིགས་སོ། །དེ་དག་ཆེན་པོ་དེ་
ཡང་ཡིན་ལ་དེ་ཁོ་ན་ཉིད་ཀྱང་དེ་ཡིན་པས་ན། དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་དེ་ཁོ་ན་ཉིད་ཆེན་པོ་སྟེ། དཀྱིལ་འཁོར་ཆེན་པོ་དང་གཟུངས་དང་ཆོས་དང་། ལས་ཀྱི་དཀྱིལ་འཁོར་ལས་གསུངས་པའི་ཕྱག་རྒྱ་ཆེན་པོ་ལ་སོགས་པའི་དངོས་གྲུབ་ཆེན་པོ་སྒྲུབ་པར་བྱེད་པ་དེ་དག་གི་ཆོ་ག་རྒྱས་པ་
འདི་ནི་བྱ་བའོ། །འདི་ནི་མི་བྱ་བའོ་ཞེས་ངེས་པར་ནན་ཏན་དུ་བྱ་བའི་ཁྱད་པར་དེ་སྟོན་པའི་སྒྲའི་ཚོགས་ཀྱི་རྒྱུད་ལ་ཡང་དེ་སྐད་ཅེས་སྟོན་ཏོ། །རྒྱུད་ནི་རྒྱུད་པས་ནའོ། །འདི་ཞེས་བྱ་བ་ནི་ཐུགས་ལ་གནས་པའོ། །གསུངས་སོ་ཞེས་བྱ་བ་ནི་དེ་བཀའ་སྩལ་ཅིང་བཤད་པའོ། །དེ་ལ་ཞེས་བྱ་བ་ནི་
དམིགས་ཀྱིས་བཀར་བའོ། །རེ་ཞིག་ཅེས་བྱ་བ་ནི་རིམ་པ་ལ་ལྟོས་པའོ། །དང་པོ་ཞེས་བྱ་བ་ནི་ཐོག་མར་རོ། །ཕྱག་རྒྱ་ཡང་ཡིན་ལ་ཆེན་པོ་ཡང་དེ་ཡིན་པས་ཕྱག་རྒྱ་ཆེན་པོ་སྟེ། སྐུའི་གསང་བའི་ངོ་བོའོ། དེའི་དམ་པའི་དངོས་གྲུབ་བམ་དེ་རྣམས་ཀྱི་ཕྱག་རྒྱ་ཆེན་པོའི་དངོས་གྲུབ་ནི་དམ་པའི་དངོས་
གྲུབ་བོ། །དེ་སྟོན་པར་བྱེད་པའི་རྒྱུད་ལ་ཡང་དེ་སྐད་ཅེས་བྱ་བ་ཡིན་ནོ། །དང་པོར་རེ་ཞིག་དེ་བཞིན་གཤེགས་པའི་རིགས་ཀྱི་དཀྱིལ་འཁོར་ཆེན་པོར་གསུངས་པའི་ཕྱག་རྒྱ་ཆེན་པོའི་དངོས་གྲུབ་ཀྱི་རྒྱུད་འབྱུང་ལ། ཕྱིས་དམ་ཚིག་གི་ཕྱག་རྒྱ་གཙོ་བོར་གྱུར་པའི་གཟུངས་ཀྱི་དཀྱིལ་འཁོར་ལས་གསུངས་
པའི་ཕྱག་རྒྱ་ཆེན་པོ་ལ་སོགས་པ་ཡང་འབྱུང་བ་ཡིན་ནོ། །ཕྱག་རྒྱ་ཆེན་པོ་དམ་པའི་དངོས་གྲུབ་ཀྱི་རྒྱུད་འདི་གང་ཡིན་ཞེ་ན། དེ་བཞིན་གཤེགས་པའི་ཕྱག་རྒྱ་ཆེ། །ཞེས་བྱ་བ་ལ་སོགས་པ་གསུངས་ཏེ། རྣམ་པར་སྣང་མཛད་དང་། མི་བསྐྱོད་པ་དང་། རིན་ཆེན་འབྱུང་ལྡན་དང་། འོད་དཔག་མེད་
དང་། དོན་ཡོད་གྲུབ་པའི་རང་བཞིན་གྱིས་དེ་བཞིན་གཤེགས་པ་དེ་དག་གི་ཕྱག་རྒྱ་ཆེན་པོའོ། །བཅིངས་ནས་མཁའ་དབྱིངས་ཐམས་ཅད་དུ། །སངས་རྒྱས་སྐུ་གཟུགས་བྱིན་བརླབས་ལ། །ཞེས་བྱ་བ་ལ་མཁའ་ནི་ནམ་མཁའོ། །ནམ་མཁའི་དབྱིངས་ཐམས་ཅད་དུ་རྡུལ་ཕྲ་རབ་ཀྱི་ཚོགས་