གཉིས་ཀྱི་ཤེས་པ་ལ་ཐོབ་པར་བྱ་བ་མེད་དོ་ཞེས་ཟླ་བ་གཅིག་གི་ཡུལ་ཅན་གྱི་ཤེས་པས་ཤེས་པ་ཡིན་ལ་དེ་ཡང་རྗེས་སུ་དཔག་པའི་ཡུལ་ཡིན་ནོ། །དེས་ན་དེ་ལ་གནོད་ན་རྗེས་སུ་དཔག་པ་ཉིད་ལ་གནོད་པ་མ་ཡིན་ནོ་ཞེས་བསམས་པའོ། །ལན་བརྗོད་པ་ནི་རང་གི་ངོ་བོ་ལ་ཞེས་བྱ་བའོ། །དེ་ལ་ཡང་ཞེས་
བྱ་བ་ནི་བསྒྲུབ་པར་བྱ་བ་རང་གི་ངོ་བོ་ལ་དམིགས་པ་ཉིད་ལའོ། །དེ་ནི་ཞེས་བྱ་བ་ནི་མངོན་སུམ་དང་དེས་བསླང་བའི་རྗེས་སུ་དཔག་པ་ཐ་མི་དད་པ་དམིགས་པའི་བསྒྲུབ་པར་བྱ་བ་ནིའོ། །དེ་ལ་ཞེས་བྱ་བ་ནི་དམིགས་པ་ཐ་དད་པར་སྒྲུབ་པ་ལའོ། །རྩ་ན་མེད་པའི་ཕྱིར་རོ་ཞེས་བྱ་བ་ནི་འདི་ནི་རྗེས་སུ་དཔག་པ་ཡིན་
ལ། དེ་ཡང་འགའ་ཞིག་ཏུ་མངོན་སུམ་གྱིས་མ་དམིགས་པ་ཐ་དད་པ་གཞན་དུ་མ་དམིགས་པ་དེས་ན་འདི་ནི་རྩ་བ་མེད་པ་ཁོ་ནའོ། །གལ་ཏེ་མི་སོགས་གནོད་བྱེད་ཀྱི་བློ་བཞིན་ཞེས་བྱ་བའི་དཔེ་ཡང་མི་འཐད་དོ་ཞེས་སྟོན་པ་ནི། རྨི་ལམ་ལ་སོགས་པ་ཞེས་བྱ་བའོ། །རྨི་ལམ་ལ་སོགས་པ་དམིགས་པ་
དང་བཅས་པ་གང་ཡིན་པ་དེ་ལ་གནོད་པར་བྱེད་པ་སད་པའི་བློ་གང་ཡིན་པ་དེ་ནི་དམིགས་པ་མེད་པ་ཡིན་ནོ། །དམིགས་པ་མེད་པ་ཉིད་གང་ཡིན་པ་ཤེས་པ་གཞན་སད་པའི་རྣམ་པར་ཤེས་པར་གྱུར་པ་དེ་ལ་གནས་པ་དེ་ནི་ཤེས་པ་ཡིན་པའི་ཕྱིར་ཞེས་བྱ་བའི་གཏན་ཚིགས་གང་ཡིན་པ་དེས་བསྐྱེད་པའི་བློ་འདིས་
སོ། །དེ་ནི་ཞེས་བྱ་བ་ནི་ཤེས་པ་གཞན་ལ་གནས་པའི་དམིགས་པ་མེད་པ་ཉིད་དོ། །དེས་ན་རྗེས་སུ་དཔོག་པའི་བློའི་དཔེ་ཉིད་ཀྱི་རྗེས་སུ་དཔག་པའི་བློ་ལ་དེ་ལས་གཞན་པ་སད་པའི་ཤེས་པ་ཡང་བསྒྲུབ་པར་བྱ་བ་ཐ་དད་པ་གང་ཡིན་པ་དེའི་ཡུལ་ཅན་ཉིད་ཡིན་ཏེ། དེས་ན་ལན་གྱི་ཚད་མ་མེད་པར་ཇི་ལྟར་
འགྱུར་ཞེ་ན། འདི་ལ་བརྗོད་པ་ནི་གལ་ཏེ་ཞེས་བྱ་བའོ། །དེ་ཡང་ཞེས་བྱ་བ་སད་པའི་བློའོ། །དེ་ལྟར་ཞེས་བྱ་བ་ཐ་དད་པའི་དམིགས་པ་ཅན་དུའོ། །འདི་ཞེས་བྱ་བ་ནི་དམིགས་པ་བསྒྲུབ་པའི་རྗེས་སུ་དཔག་པའི་བློའོ། །དེ་ལས་བཟློག་པའི་ཞེས་བྱ་བ་ནི་དེ་ལས་གཞན་སད་པའི་བློ་གང་ཡིན་པ་དེའོ། །འདི་
ནི་ཁས་བླངས་ནས་བརྗོད་པར་ཟད་ཀྱི། རྗེས་སུ་དཔག་པའི་བློ་དམིགས་པ་མེད་པར་སྒྲུབ་པར་བྱེད་པ་འདི་ནི་ཐ་དད་པར་ཞེས་བྱ་བ་གཞན་ལ་གནས་པའི་དམིགས་པ་མེད་པ་ཉིད་སྒྲུབ་པར་བྱེད་པ་ཡང་མ་ཡིན་ནོ། །ཐ་དད་སྒྲུབ་པ་ཉིད་སྟོན་པ་ནི་ཐ་དད་པ་ཞེས་བྱ་བའོ། །གཞན་ལས་ཅིག་ཤོས་ལ་དམིགས་