གལ་ཏེ་མེད་པ་ལ་ཤེས་པ་མེད་པའི་ཕྱིར་ཇི་ལྟར་དེའི་རྒྱུའི་སྦྱོར་བྱེད་ཡིན་ཞེ་ན། མེད་པ་ཤེས་པར་མི་འདོད་མིན། །ཞེས་སྨོས་ཏེ། མེད་པ་ཡང་ཤེས་པ་ཁོ་ནའོ་ཞེས་བྱ་བའི་དོན་ཏོ། །ཅིའི་ཕྱིར་ཞེ་ན། གང་ཕྱིར་དབང་པོ་ལས་འདས་བློ། །ཞེས་གསུངས་ཏེ། དེས་ན་འབྲས་བུ་མེད་པ་ཡང་
དབང་པོ་ལས་འདས་པའི་ལྟ་བས་མཐོང་ནས་ངེས་པའི་རྒྱུ་ངེས་པར་སྦྱར་ནས་བྱེད་པ་ཁོ་ནའོ་ཞེས་བྱ་བའི་དོན་ཏོ། །དེ་ལྟ་ན་ཡང་མེད་པ་ཡང་བྱེད་པ་སྲིད་པས་འབྲས་བུ་ཡོད་པར་སྨྲ་བས་ཅི་བྱ་ཞེས་བརྗོད་པ་ནི་འདིར་འབྲས་བུ་ཞེས་བྱ་བའོ། །འདི་ཉིད་རྣམ་པར་འབྲེལ་པ་ནི་ཅི་ཐམས་ཅད་ཅེས་བྱ་བ་སྟེ། 
དབང་ཕྱུག་མེད་པ་འགོག་པའོ། །ཅིའི་ཕྱིར་འདི་མ་ཡིན་ཞེ་ན། ཡོད་པ་ཉིད་ཅེས་བྱ་བའོ། །དབང་ཕྱུག་དང་བཅས་པ་འགོག་པ་ནི་གཅིག་ཡོད་པ་ཉིད་ལ་བརྟེན་ནས་ཞེས་བྱ་བའོ། །དབང་ཕྱུག་དང་བཅས་པ་དང་ཅིག་ཤོས་དག་མཚུངས་པར་དོགས་པ་བསུ་བ་ནི། ཐམས་ཅད་སྔ་ན་ཡོད་དོ་ཞེ་ན་ནི་ཞེས་
བྱ་བའོ། །ཕྱོགས་གཉི་ག་ལ་ལན་ཡང་མཚུངས་པར་བརྗོད་པ་ནི་ཐམས་ཅད་ཀྱི་ཚེ་དམིགས་པར་ཞེས་གསུངས་སོ། །ཐམས་ཅད་ཀྱི་ཚེ་ཞེས་བྱ་བ་ནི་ཐམས་ཅད་དུ་ཞེས་བྱ་བ་འདི་ཉེ་བར་མཚོན་བྱེད་ཡིན་ནོ། །གལ་ཏེ་རྒྱུ་ངེས་པའི་ཕྱིར་ན་འབྲས་བུ་རྣམས་ཡུལ་ལ་སོགས་པར་ངེས་པ་ཡིན་ཏེ་དེས་
ན་འགྲོ་བ་འཆོལ་བ་གནས་པ་མ་ཡིན་ནོ་ཞེས་དོགས་པ་བསུ་ནས་བཤད་པ་ནི། དམིགས་པར་བྱེད་པ་རྣམས་ཞེས་བྱ་བ་ལ་སོགས་པའོ། །དམིགས་པར་བྱེད་པ་ནི་རྒྱུ་སྟེ། འབྲས་བུ་དམིགས་པ་ཉིད་དུ་བྱེད་པ་ཞེས་བྱ་བས་སོ། །དེ་ལྟར་འབྲས་བུ་ཡོད་པ་དང་མེད་པ་ཉིད་དུ་རྣམ་པར་བརྟགས་ནས་
རྒྱུ་རྣམ་པར་རྟོག་པར་བྱེད་པ་ནི། གཞན་ཡང་ཞེས་བྱ་བ་ནིའོ། །མེད་པའི་རྒྱུ་ལས་ཞེས་བྱ་བ་ནི་ཞིག་པ་ལས་སོ། །རྣམ་པར་རྟོག་པ་དང་པོ་སུན་འབྱིན་པ་ནི་མེད་པའི་རྒྱུ་ལས་ཞེས་བྱ་བའོ། །མེད་པ་ཐམས་ཅད་འབྲས་བུ་བྱེད་པ་ཉིད་དུ་འགྱུར་རོ་ཞེས་བྱ་བའི་དོན་ཏོ། །འོན་ཏེ་སྔར་བྱུང་བ་ལས་འབྲས་བུ་
སྐྱེའོ། །གཏན་མེད་ལས་ནི་མ་ཡིན་ནོ་ཞེ་ན་ཞིག་ནས་ཞེས་བྱ་བའོ། །ཞིག་ནས་མེད་པ་ནི་འབྲས་བུའི་སྔོན་དུ་རྒྱུ་ཞིག་པའི་ཕྱིར་རོ། །གཏན་ནས་མེད་པ་ནི་རི་བོང་གི་རྭའོ། །ཁྱད་པར་ཡོད་པས་དོགས་པ་བསུ་བ་ནི། གལ་ཏེ་སྔོན་ཡོད་མྱོང་བ་ཞེས་བྱ་བའོ། །གང་གི་ཚེ་ཞེས་བྱ་བ་ནི་ལན་ནོ། །གཞན་