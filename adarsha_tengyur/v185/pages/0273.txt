སོ། །འགལ་བའི་རང་བཞིན་མ་རྟོགས་པ་ནི་གལ་ཏེ་ཞེས་བྱ་བའོ། །བཟློག་པར་བྱ་བ་ནི་ལན་ནོ། །འགལ་བའི་རང་བཞིན་འདི་ཉིད་སྟོན་པ་ནི་འདི་ལྟར་ཞེས་བྱ་བའོ། །འབྱུང་བ་ཞེས་བྱ་བ་ནི་རྒྱུན་གྱིས་འཇུག་པའོ། །མེད་པར་འགྱུར་བ་ནི་དེའི་ཚེ་དེ་གཉིས་བཟློག་པར་བྱ་
བ་དང་ཟློག་པར་བྱེད་པ་ཡིན་པའི་མཚན་ཉིད་ཀྱི་འགལ་བ་དེ་མཐོང་བར་འགྱུར་རོ། །གང་ལ་ཞེ་ན་མེ་དང་གྲང་བའི་བདག་ཉིད་ལའོ། །རེ་ཞིག་འགལ་ན་འདི་ཉིད་རྣམ་པར་སྤྱོད་པ་ནི་གལ་ཏེ་ཞེས་བྱ་བའོ། །སྐད་ཅིག་མའི་ཕྱོགས་ལ་ཡང་གཞན་གྱིས་གཞན་འཇིག་པ་མ་ཡིན་པ་ཞེས་བརྗོད་པ་ནི་སྐད་
ནི་ཞེས་བྱ་བའོ། །མ་སྐྱེས་པ་ལ་འཇིག་པ་ཇི་ལྟར་མི་འཐད་སྙམ་ན་མ་སྐྱེས་པ་ནི་ཞེས་བྱ་བའོ། །འོ་ན་སྐྱེས་པ་ལ་ཡང་དེ་ཅི་ལྟར་མི་འཐད་སྙམ་ན་སྐྱེས་པ་ཡང་ཞེས་གསུངས་སོ། །འོ་ན་གཞན་གྱིས་དུས་གཞན་དུ་འཇིག་པར་བྱེད་དོ་སྙམ་དུ་གཞན་གྱིས་དུས་སུ་ནི་ཞེས་གསུངས་སོ། །དེ་ལས་ཞེས་བྱ་བ་
ནི་སྐད་ཅིག་ལའོ། །འོ་ན་རྒྱུན་གཞན་མེད་མོད། འོན་ཀྱང་སྐད་ཅིག་ཡོད་པ་ཡིན་ལ་དེའི་འཇིག་པ་ཡང་སྐད་ཅིག་བརྒྱུད་པ་ཕྱི་མའི་གེགས་བྱས་པ་ལས་གཞན་མ་ཡིན་ནོ་ཞེས་དོགས་པ་བསུ་བ་ནི་གལ་ཏེ་ཕྱི་མའི་ཞེས་བྱ་བའོ། །རྒྱུ་ཡོད་པ་དང་མེད་པའི་ཕྱོགས་དག་ལ་རྒྱུན་གཞན་གྱིས་གེགས་བྱེད་པ་མ་
ཡིན་ནོ་ཞེས་ལན་བརྗོད་པ་ནི་གལ་ཏེ་ཞེས་བྱ་བའོ། །སྐད་ཅིག་བརྒྱུད་པ་ཕྱི་མའི་རྒྱུ་ཡོད་ནའོ། །རྒྱུ་མེད་པ་ལ་ནི་འབྲས་བུ་མ་སྐྱེས་པ་འགལ་བས་བྱས་པ་ཡིན་ནོ་ཞེས་བརྗོད་པ་ནི། དེ་སྟེ་ཞེས་བྱ་བའོ། །གལ་ཏེ་ཞེས་བྱ་བ་ནི་འཆད་པའོ། །གལ་ཏེ་རྒྱུ་ཡོད་པའམ། མེད་པ་ལ་ཡང་འགལ་བས་འབྲས་བུ་བཟློག་པར་
མི་ནུས་ན། འོ་ན་འགལ་བས་རྒྱུ་མཚང་བར་བྱས་པའི་སྒོ་ནས་འབྲས་བུ་འགོག་པར་བྱེད་པ་ཡིན་ནོ་ཞེས་དོགས་པ་ནི། ཅི་སྟེ་འགལ་བས་ཞེས་བྱ་བའོ། །རྒྱུ་མེད་པས་ནི་འགལ་བས་མ་ཚང་བར་བྱེད་སྲིད་དེ་རང་ཉིད་ཁོ་ན་མེད་པའི་ཕྱིར་རོ་ཞེས་བརྗོད་པ་ནི་གལ་ཏེ་མེད་པ་ཞེས་བྱའོ། །རང་གི་ངོ་བོས་ཡོད་པ་ལ་
འགལ་བས་ཕྱིན་ཅི་ལོག་ཏུ་བྱ་བར་མི་ནུས་སོ་ཞེས་བརྗོད་པ་ནི། རང་གི་ངོ་བོས་ཞེས་བྱ་བའོ། །ཇི་ལྟར་བྱེད་དེ་མི་བྱེད་པ་ཁོ་ནའོ་ཞེས་བྱ་བའི་དོན་ཏོ། །རྒྱུ་མ་ཚང་བ་མེད་པར་ཡོད་ན་རྒྱུ་ཡང་སུ་དང་ཡང་འགལ་བ་མ་ཡིན་ནོ་ཞེས་བརྗོད་པ་ནི་གལ་ཏེ་དེ་ལ་ཞེས་བྱ་སྟེ་རྒྱུ་ལའོ། །དེ་ནི་རྒྱུའོ། །གང་གིས་