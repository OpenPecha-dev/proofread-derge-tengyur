བ་ནི་མྱོང་བ་ལས་ཐ་དད་པར་ལྷག་པར་ངེས་པ་གང་ཡིན་པ་དེའི་སྤྱོད་ཡུལ་དུ་བྱས་པའོ་ཞེས་འདི་ལ་གྲུབ་པའི་མཐའ་བརྗོད་པ་ནི། གལ་ཏེ་ཞེས་བྱ་བའོ། །གལ་ཏེ་བདེ་བ་ལ་སོགས་པ་དང་མྱོང་བ་དག་ཐ་མི་དད་ན་དེའི་ཚེ་འདོད་པའི་ཐར་པ་མི་འགྲུབ་པ་ཁོ་ནར་འགྱུར་རོ་ཞེ་ན། བདག་གི་
འདོད་པ་ཞེས་གསུངས་སོ། །དོན་ཞེས་བྱ་བ་ནི་རང་བཞིན་དང་སྐྱེས་བུ་དག་ཐ་དད་པའོ། །འོན་ཏེ་རྒྱུ་དག་ནི་བདག་ཅག་གི་འདོད་པ་སྒྲུབ་པར་བྱེད་པ་ཡིན་ཏེ། དེས་ན་གལ་ཏེ་ཐ་དད་པ་མ་ཡིན་ན་ནི། རྒྱུ་རྣམས་ཐ་དད་པ་ཉིད་སྐྱེད་པར་མི་བྱེད་དོ་ཞེ་ན་རྒྱུ་རྣམས་ཡིན་ཞེས་གནས་སོ། །དོན་འདི་ལ་ཞེས་བྱ་བ་ནི་བདེ་བ་
དང་སྡུག་བསྔལ་ལ་སོགས་པ་དང་བྲལ་བའི་མྱོང་བ་ཙམ་ལའོ། །གཞན་དག་ཚད་མ་ཉིད་སྟོན་པ་ནི་ད་ལྟ་ཉིད་ན་ཞེས་བྱ་བའོ། །ཆ་ཞེས་བྱ་བ་ནི་བདེ་སྡུག་གི་ཆ་སྟེ། དེ་ཡོད་པར་མཐོང་བའི་ཕྱིར་ན་རིག་པ་ཙམ་ཞིག་གནས་པར་འགྱུར་བ་ཡིན་ནོ་ཞེས་ཁོང་ནས་དབྱུང་ངོ་། །འདི་ལ་བརྗོད་པ་ནི་ད་ལྟར་བར་ནི་
ཞེས་བྱ་བའོ། །དེ་ལྟར་ཐར་པའི་གནས་སྐབས་སུ་ཡང་རིག་པ་གཞན་ཉིད་སྐྱེ་བར་འགྱུར་གྱི་ཐ་དད་པ་ནི་མ་ཡིན་ནོ་ཞེས་དགོངས་པའོ། །བར་དུ་ཞེས་བྱ་བ་ནི་རིག་པ་དང་སྒྲ་ལ་སོགས་པའི་བར་དུའོ། །གཞན་ཞེས་བྱ་བ་ནི་བློའི་རང་བཞིན་ནོ། །གལ་ཏེ་དོན་ཐ་དད་པ་མེད་པར་ཐ་དད་པར་ཇི་ལྟར་འགྱུར་ཞེས་བྱ་
བ་འདི་ལ་ལན་ཅི་ཡོད་སྙམ་པའོ། །འདི་ཉིད་བརྗོད་པ་ནི་དེ་ལྟ་མ་ཡིན་ན་ཞེས་བྱ་བའོ། །འོན་ཏེ་གཅིག་དང་དུ་མ་ཉིད་མེད་མོད། དངོས་པོའི་རྣམ་པར་གཞག་པ་མཐའ་དག་གི་ཇི་ལྟར་འཇིག་པར་འགྱུར་སྙམ་ན། གཅིག་དང་དུ་མ་ལས་ཞེས་གསུངས་སོ། །འདི་ཞེས་བྱ་བ་ཐ་དད་པ་མེད་པར་མྱོང་བ་གཅིག་ཉིད་
ཀྱིས་སྒྲུབ་བྱེད་མ་ཡིན་ན། ཐ་དད་པའི་གྲུབ་པར་བྱེད་པ་ཡང་མི་འགྲུབ་པོ། །གཅིག་མ་གྲུབ་ན་ཞེས་བྱ་བ་ཐ་མི་དད་པར་མ་གྲུབ་ན། གཉིས་ཀ་ཡང་ཞེས་བྱ་བ་ཐ་དད་པ་དང་ཐ་མི་དད་པའོ། །གང་དག་ལས་ཆེན་པོ་ཡོད་པ་དེ་དག་ཐམས་ཅད་ལ་ཁྱད་པར་བྱེད་པ་གནས་སྐབས་ཀྱི་ཁྱད་པར་འཛིན་པར་བྱེད་པ་རྣམ་པར་
རྟོག་པ་དང་བཅས་པ་རྣམས་སོ། །ཅི་སྟེ་མི་འདོད་ཅེས་བྱ་བ་ནི་ཐ་དད་པར་འདོད་པར་བྱ་བ་ཁོ་ནའོ་ཞེས་བྱ་བའི་དོན་ཏོ། །དེས་ན་ཐ་དད་པ་མེད་པར་རིག་པ་ནི་གཅིག་ཡིན་ནོ་ཞེས་ཐ་དད་པ་མེད་པར་རིག་པ་ཉིད་གཅིག་སྒྲུབ་པ་ལ་སེམས་ཐ་དད་པ་སེམས་ཀྱི་འཁོར་དུ་གྱུར་པ་གང་ཡིན་པ་དེ་དག་གིས་མ་ངེས་སོ། །བློ་དང་