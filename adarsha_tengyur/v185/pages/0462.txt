ལས་སྐྱེས་པ་དེ་ནི་དེའི་རང་བཞིན་གྱིས་རྗེས་སུ་བྱེད་པ་ཡིན་ནོ་ཞེས་བྱ་བ་འདི་ནི་མ་ངེས་པ་ཡིན། གལ་ཏེ་ཕྲ་མོ་བསག་པ་མི་དམིགས་པ་རླུང་ཉིད་དམ། སྒྲའི་རྡུལ་ཡོད་པ་ཡིན་ལ་དེ་དག་གི་ཡོངས་སུ་གྱུར་པ་ནི་སྒྲའི་རང་བཞིན་དུ་གྱུར་པ་མ་ཡིན་ནམ། དེས་ན་མ་ངེས་པར་ཇི་ལྟར་འགྱུར་སྙམ་ན། གལ་ཏེ་
ཡང་ཞེས་གསུངས་སོ། །དེ་གྲུབ་པ་མ་ཡིན་ཏེ་འདི་ཚད་མ་མཐོང་བ་མ་ཡིན་ནོ། །འདི་ཡང་ཞེས་བྱ་བ་ནི་རྡོ་བ་དང་། དབྱིག་པའི་སྦྱོར་བ་ལས་སྐྱེས་པའི་སྒྲ་ལའོ། །དེའི་རང་བཞིན་གྱི་ཞེས་བྱ་བ་ནི། འཇིམ་པ་ལ་སོགས་པའི་རང་བཞིན་ཅན་ནོ། །གང་གི་ཕྱིར་དེ་ལྟ་ན་ཡང་དཔེ་འགའ་ཞིག་ཉེ་བར་བསྟན་ནས་
སྒྲུབ་པ་ནུས་པའི་གཏན་ཚིགས་དེས་ནའོ། །ཕྱོགས་གཞན་ཡང་བརྗོད་པ་ནི་བཟློག་པ་འགྲུབ་པོ་ཞེས་བྱ་བ་སྟེ། རིགས་མཐུན་པ་ཁོ་ན་ལས་སྐྱེས་པ་ཡིན་ནོ་ཞེས་བྱ་བ་འདི་ལས་བཟློག་པ་འགྲུབ་པོ། །འདི་ག་ལས་ཤེ་ན། ལྷན་ཅིག་པ་མ་ཡིན་པ་ཞེས་གསུངས་སོ། །འོན་ཀྱང་རིགས་མཐུན་པ་ཡང་རིགས་
མི་མཐུན་པ་དང་། ལྷན་ཅིག་པ་ཉིད་རྒྱུར་མཐོང་ངོ་། །དེས་ན་གང་འབྲས་བུ་ཡིན་པ་དེ་ནི་རིགས་མཐུན་པ་དང་རིགས་མི་མཐུན་པས་སྐྱེས་པ་ཡིན་ཏེ། དཔེར་ན་བུམ་པ་ལ་སོགས་པ་བཞིན་ནོ། །སྒྲ་ལ་སོགས་པ་ཡང་འབྲས་བུ་ཡིན་ནོ། །དེས་ན་རིགས་མཐུན་པ་ཉིད་དུ་མི་འགྲུབ་པོ་ཞེས་བསམས་པའོ། །
འོན་ཏེ་ཞེས་བྱ་བ་ནི་དགོངས་པའོ། །འདི་ལ་བརྗོད་པ་ནི་འདི་ལ་བཤད་ཟིན་ཏེ་ཞེས་བྱ་བའོ། །བཤད་ཟིན་པ་ཉིད་དྲན་པར་བྱེད་པ་ནི་ལྷན་ཅིག་པ་ཞེས་བྱ་བའོ། །གཟུང་བ་ཉིད་ལ་སོགས་པའི་སྒྲས་དངོས་པོ་ཉིད་ལ་སོགས་པ་རྗེས་སུ་འགྲོ་བའི་ཕྱིར་རོ། །འོན་ཏེ་ཡང་ཞེས་བྱ་བ་ནི་དངོས་པོ་ཉིད་ལ་སོགས་པ་
ཡང་ངོ་། །དེ་ཡང་བདེ་བ་ལ་སོགས་པའི་བདག་ཉིད་ཅན་ཇི་ལྟར་ཡིན་ཞེ་ན། དངོས་པོ་ཉིད་ལ་སོགས་པ་ཞེས་གསུངས་སོ། །བདེ་བ་ལ་སོགས་པ་བུམ་པའི་བདག་ཉིད་ཅན་ཡིན་པའི་ཕྱིར་རོ་ཞེས་བྱ་བ་ནི་ད་ལྟ་བུམ་པ་ལ་སོགས་པའི་བདག་ཉིད་ཅན་དུ་མཐོང་སྟེ། བུམ་པ་ལ་སོགས་པའི་བདག་ཉིད་དེ་རྗེས་
སུ་མཐོང་བའི་ཕྱིར་ན། གཙོ་བོ་ཡང་བུམ་པ་ལ་སོགས་པའི་བདག་ཉིད་ཁོ་ནར་འགྱུར་རོ། །འོན་ཏེ་ཞེས་བྱ་བ་ནི་གཞན་གྱིའོ། །དེའི་གཙོ་བོའོ་འདི་ལ་བརྗོད་པ་ནི་གལ་ཏེ་ཞེས་བྱ་བའོ། །རྣམ་པར་འགྱུར་བའི་ཚོགས་ནི་བུམ་པ་ལ་སོགས་པའི་རང་བཞིན་ནོ། །མངོན་པར་གསལ་བ་དང་མི་གསལ་བ་ཙམ་