བདག་ཉིད་ཐམས་ཅད་བཟུང་བའི་ཕྱིར་རྗེས་སུ་འཇུག་པའི་མིག་ལ་སོགས་པ་དོན་མེད་པར་འགྱུར་རོ་ཞེས་བརྗོད་པ་ནི་དེ་བཞིན་དུ་ཞེས་བྱ་བའོ། །རྣམ་པ་འཛིན་པ་རྣམ་པ་གཉིས་སུ་དོགས་པ་བསུ་ནས་ནི་འོན་ཏེ་ཞེས་བྱ་སྟེ། དུས་གཞན་དུས་གནས་པའི་དེ་ཡིན་ལ་འཛིན་པའི་ཡིན་པ་དེ་ཞེས་བྱ་སྟེ་རྣམ་
པར་རྟོག་པ་གཉིས་པའོ། །ལན་ནི་དེ་ལྟར་གྱུར་ན་ཞེས་བྱ་བ་སྟེ། མཐོང་བ་གཞན་དང་གཞན་གྱིས་འཛིན་ནའོ། །རྣམ་པར་རྟོག་པ་གཉིས་པ་ལ་བརྗོད་པ་ནི་འཛིན་པ་ཞེས་བྱ་བའོ། །ཅིག་ཅར་ཚེ་ན་ཞེས་བྱ་བ་ནི་སྐད་ཅིག་གཅིག་ལའོ། །དེ་ལྟར་ཞེས་བྱ་བ་ནི་རྟག་པ་ཉིད་དུའོ། །གང་གི་ཕྱིར་དེ་ལྟར་
དུས་གཞན་དུ་གནས་པ་ཉིད་འཛིན་པར་མི་འཐད་པ་དེའི་ཕྱིར་རོ། །གལ་ཏེ་ལན་མཐོང་བར་གྱུར་པ་ནི་དུས་ཡུན་རིང་པོར་གྱུར་ན། དེའི་ཚེ་གློག་ལ་སོགས་པ་ཐམས་ཅད་ཀྱང་དེ་ལྟར་འགྱུར་ཏེ། དུས་རིང་པོར་འགྱུར་སྙམ་ན། མཐོང་བ་ཞེས་གསུངས་སོ། །འདི་ནི་གཞན་གྱི་ལུགས་ཀྱིས་བརྗོད་པར་ཟད་
ཀྱི་འདི་འཐད་པར་ནི་མ་ཡིན་ནོ་ཞེས་བྱ་བར་དགོངས་པའོ། །ཇི་ལྟ་ཇི་ལྟར་ཞེས་བྱ་བ་ཕྱེད་ཕྱི་མ་འཆད་པའོ། །ཕྱེད་སྔ་མ་རྣམ་པར་འབྲེལ་པ་ནི་དུས་གཅིག་ཉིད་དུ་ཞེས་བྱ་བའོ། །དེས་ན་ཞེས་བྱ་བ་ནི་དུས་ཡུན་རིང་པོར་མ་མཐོང་བས་ནའོ། །འོ་ན་ཇི་ལྟར་རྨོངས་སྙམ་ན་ནི་གལ་ཏེ་ཞེས་བྱ་བའོ། །མཐོང་བ་
ཡིན་ཡང་གསལ་བ་མེད་པའི་ཕྱིར། མཐོང་བ་མ་ངེས་པར་ཡིན་ནོ་ཞེས་ལན་བརྗོད་པ་ནི་ནུས་པ་དངོས་པོ་ལས་ཐ་མི་དད་པས་བཟུང་བཞིན་དུ་ཡང་རྨོངས་འགྱུར་ཏེ་ངེས་པ་མེད་པར་འགྱུར་རོ། །གང་ལས་ཞེས་ངེས་གསལ་མེད་ཕྱིར་རོ། །གསལ་བ་མེད་པ་ཉིད་ཇི་ལྟར་ཞེ་ན་འབྲས་བུ་མཐོང་བ་མེད་པའི་
ཕྱིར་རོ། །ཇི་ལྟར་མཐོང་བ་མེད་སྙམ་ན་དེ་མ་ཐག་མེད་པས་ཞེས་བྱ་བའོ། །དེ་བཞིན་དུ་མི་རྟག་པ་ཉིད་དེ་ལས་ཐ་མི་དད་པས་དེ་བཟུང་བས་བཟུང་ཉིད་ཡིན་བཞིན་དུ་ཡང་རྨོངས་པ་ནི་ངེས་པ་གསལ་བ་མེད་པའི་ཕྱིར་དེ་ཆོད་པས་ན་སྐད་ཅིག་ཐ་མའི་འབྲས་བུ་མ་མཐོང་བའི་ཕྱིར་རོ། །འདིའི་རིགས་མི་
མཐུན་པའི་རྒྱུ་རྟག་ཏུ་ཉེ་བ་ནི་མ་ཡིན་ཞེས་བྱ་བ་དཔེའི་དོན་ཅི་ཤུགས་ཀྱིས་འཕངས་པ་ཡིན་ནོ་ཞེས་སྟོན་པ་ནི། དཔེར་ན་ཞེས་བྱ་བའོ། །དེ་ཉིད་ཅེས་བྱ་བ་རྨོངས་པ་བཟློག་པའི་ཆེད་དུ་ཡོད་པའི་ཕྱིར་སྐད་ཅིག་མ་ཡིན་ནོ་ཞེས་བྱ་བའི་རྗེས་སུ་དཔག་པ་བརྗོད་པ་ཡིན་གྱི་དངོས་པོའི་རང་བཞིན་གྲུབ་པའི་དོན་ནི་མ་