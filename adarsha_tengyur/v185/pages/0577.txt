བཅས་པ་རྣམས་སྒྲུབ་ན་དེའི་ཚེ་ནི་འདོད་པ་ཉིད་དེ་སྨིག་རྒྱུའི་བློ་ལ་སོགས་པ་རྣམས་ཀྱིས་གཉེན་པོ་དང་བཅས་པ་ཡིན་པའི་ཕྱིར་རོ། །ཀ་བ་ལ་སོགས་པའི་བློ་རྣམ་པ་དེའི་བདག་ཉིད་ཀྱིས་དེ་སྨིག་རྒྱུ་ལ་སོགས་པ་རང་བཞིན་གྱིས་གནོད་པར་བྱེད་པ་ཡིན་ན་ནི་འདོད་པ་ཉིད་དོ། །གཟུང་
བ་ཞེས་བྱ་བ་བུམ་པ་ལ་སོགས་པའི་མཚན་ཉིད་གཟུང་བས་ཀྱང་གནོད་པར་བྱ་བ་ཉིད་དུ་འདོད་པ་ཡིན་ནོ། །འདི་ལ་བརྗོད་པ་འདི་ནི་ཞེས་བྱ་བའོ། །དེ་ལྟར་ནི་གནོད་བྱེད་གནས་པ་མ་ཡིན་ཏེ། གང་གི་ཕྱིར་རྩ་བ་གཅོད་པར་བྱེད་པ་གནོད་བྱེད་དུ་བརྗོད་པར་འདོད་ཀྱི་སྨིག་རྒྱུའི་ཤེས་པ་ལ་སོགས་པ་
གཞན་ལ་ནི་མ་ཡིན་ནོ། །དེའི་ཕྱིར་ཅི་ལྟར་རུང་བར་ཞེས་བྱ་བ་སྨིག་རྒྱུ་ལ་སོགས་པའི་ཤེས་པས་ཀྱང་ཀ་བ་ལ་སོགས་པའི་ཤེས་པ་རྣམས་གཉེན་པོ་དང་བཅས་པར་བརྗོད་པ་འདི་ནི་རང་གིས་མི་ཤེས་པའི་གསལ་འདེབས་པ་ཡིན་ནོ། །གལ་ཏེ་གང་དང་བློ་ཡིན་པར་དེ་གནོད་པར་བྱ་བ་ཡིན། 
དེའི་ཚེ་གནོད་པར་བྱེད་པའི་ཤེས་པ་ཉིད་གནོད་བྱ་ཡིན་ནམ་མ་ཡིན། གལ་ཏེ་ཡིན་ན་ཇི་ལྟར་དེས་གཞན་གནོད་དེ་མ་ཡིན་ན་དེའི་ཚེ་གནོད་བྱེད་དེས་མ་ངེས་ཏེ། བློ་ཡང་ཡིན་ལ་གནོད་བྱ་ཡང་མ་ཡིན་ཏེ་དཔེར་ན་གནོད་བྱེད་ཀྱི་བློ་བཞིན་ནོ་ཞེས་བྱ་བར་འགྱུར་རོ། །འོན་ཏེ་གནོད་བྱེད་ལས་གཞན་པའི་
བློ་གནོད་པར་བྱ་བ་ཡིན་ནོ་ཞེས་འདོད་ན་དེའི་ཚེ་ལས་གཞན་པའམ་སྔ་མ་བཞིན་ཏེ། ཐུག་པ་མེད་པ་ལ་སོགས་པའི་ཉེས་པ་འགལ་བ་སུན་དབྱུང་ངོ་། །སངས་རྒྱས་པ་ལ་སོགས་པའི་ཤེས་པ་ལས་གཞན་པའི་ཤེས་པ་རྣམས་གཞན་ཉིད་དུ་སྒྲུབ་པར་བྱེད་པའི་ཤེས་པ་ཡང་བརྫུན་པ་ཉིད་དུ་འགྱུར་ཏེ། 
འདི་ནི་འདོད་པ་ཡང་མ་ཡིན་ནོ་ཞེ་ན། འདི་ལ་བརྗོད་པ་ནི་འདིར་ཡང་ཞེས་བྱ་བའོ། །རྨི་ལམ་ལ་སོགས་པ་ན་ཡོད་པ་ལོག་པའི་བློ་ལ་ལྟོས་ནས་གཉེན་པོ་ཉིད་དུ་འགྱུར་ཏེ། ཕྱིན་ཅི་ལོག་ཏུ་ཁྱད་པར་མེད་པའི་ཕྱིར་རོ་ཞེ་ན། འདི་ལ་བརྗོད་པ་ནི་སྔ་མ་ཉིད་དུ་ཞེས་བྱ་བ་ལ་སོགས་པའོ། །ལོག་པ་ཉིད་
ཡིན་ཡང་བག་ཆགས་ཆེ་ཆུང་ཡོད་པ་ལས་བློ་ཐམས་ཅད་ཁྱད་པར་གྱི་རིམ་པའི་དངོས་པོ་ཡིན་ལ། དེ་ལས་གནོད་བྱ་གནོད་བྱེད་ཀྱི་དམིགས་པ་ཡིན་ནོ། །ཇི་ལྟར་ཅིའི་དངོས་པོ་དང་འབྲེལ་པའི་དབང་གིས་བློ་ཐམས་ཅད་ཕྱིན་ཅི་ལོག་པ་ཡིན་ཡང་གནོད་བྱ་གནོད་བྱེད་ཀྱི་དངོས་པོ་ཡིན་པ་བཞིན་ནོ། །