པ་གཅིག་གིས་བརྗོད་པས་ནི་དོན་ཀུན་ཞེས་བྱ་བའོ། །བརྗོད་འཇུག་པར་གྱུར་ཏེ། གོམས་པའི་ཕྱིར་རོ་ཞེས་བྱ་བ་ནི་ཕྱོགས་དང་པོ་ལའོ། །སྔོན་གྱི་དུས་ན་ཡོད་པའི་བརྗོད་པར་འདོད་པ་གོམས་པ་ལས་བརྗོད་འཇུག་པ་ཞེས་བྱ་བ་ནི་ཕྱོགས་གཉིས་པ་ལའོ། །དེའི་ཕྱིར་ཐམས་ཅད་མཁྱེན་པ་དེ་ལ་རྣམ་པ་གཉིས་ཀ་ལྟར་
ཡང་ཚིག་མེད་པར་ཇི་ལྟར་འགྱུར། གལ་ཏེ་མཐོང་བའི་དུས་ན་རྣམ་པར་རྟོག་པ་མེད་པའི་ཕྱིར་ཇི་ལྟར་སྨྲ་སྙམ་ན་བསྒོམས་སྟོབས་ལ་ཞེས་བྱ་བའོ། །བསྒོམས་པའི་སྟོབས་ལ་བརྟེན་ནས་དོན་དཔག་ཏུ་མེད་པའི་རྣམ་པ་ཤིན་ཏུ་གསལ་བར་མཐོང་བ་གང་ཡིན་པ་དེ་དང་དུས་མཚུངས་བརྗོད་པར་འདོད་པ་མི་འབྱུང་
བ་ནི་མ་ཡིན་ཏེ། འདི་ག་ལས་སྙམ་ན། ཉེ་བར་གནས་པའི་ཞེས་གསུངས་སོ། །ཅི་དེ་ལྟར་འགའ་ཞིག་ཏུ་མཐོང་བ་སྙམ་དུ་དོགས་པ་བསུ་ནས་འདིར་མཐོང་བ་ཁོ་ནའོ་ཞེས་བརྗོད་པ་ནི། ཡིད་གཞན་དུ་ཞེས་བྱ་བའོ། །མཐོང་བ་གཞན་ཡང་བརྗོད་པ་ནི་སྔར་གོམས་པ་ཞེས་བྱ་བའོ། །ཉེ་
བར་གནས་པ་ལ་ཞེས་བྱ་བ་ནི་སྔོན་ལ་མཐོང་བ་དང་པོ་ཉིད་ཉེ་བར་གནས་པ་ལ་ཞེས་བྱ་བའི་དོན་ཏོ། །ཇི་ལྟར་འདིས་འདི་གསལ་བ་ཡིན་ཞེ་ན། འགལ་ཏེ་ཞེས་བྱ་བའོ། །གཞན་གྱི་འགལ་བ་གཞན་ཏེ་དཔེར་ན་གྲང་བ་དང་མེ་བཞིན་ནོ། །གཞན་གྱིས་ཐ་མི་དད་པར་སྒྲོ་བཏགས་པའི་འགལ་བ་ཡང་འགལ་བ་
ཡིན་ནོ་ཞེས་བརྗོད་པ་ནི་ཐ་མི་དད་ལ་ཞེས་བྱ་བའོ། །འགལ་བ་གཉིས་པོ་འདི་ཉིད་ཁྱད་པར་གྱི་མཐར་ཐུག་པར་བྱེད་པ་ནི་ཁ་བ་མེད་ལ་ཞེས་བྱ་བ་སྟེ་གྲང་བ་མེད་པའོ། །དེ་དང་ཐ་མི་དད་པར་ཁས་བླངས་པའི་སྐྱེ་བ་ལ་ཡོད་པ་ཉིད་གནོད་པར་བྱེད་པ་ཡིན་པ་བཞིན་ནོ། །ཅི་ཐ་དད་པ་མེད་པ་ལ་ལྷན་ཅིག་མི་
གནས་པའི་མཚན་ཉིད་ཀྱི་འགལ་བ་ཡོད་ན་ཞེས་དོགས་ན་ཡོད་པ་དང་ཞེས་གསུངས་ཏེ། ཡོད་པ་དང་སྐྱེ་བ་དག་ནི་འགལ་བ་ཡིན་ནོ་ཞེས་འབྲེལ་ཏོ། །རྣམ་པ་ཅི་འདྲ་བར་ཞེ་ན་ཕན་ཚུན་ཞེན་པ་གསུངས་སོ། །ཐ་དད་པ་མེད་པ་ནི་ཡོད་པ་དང་སྐྱེ་བ་དང་ཁས་བླངས་པའི་ཡུལ་ཡིན་ནོ། །གཞན་གྱིས་
ཁས་བླངས་པ་དེ་ཉིད་སྟོན་པ་ནི་སྐྱེ་བ་ནི་ཞེས་བྱ་བའོ། །ཡོད་པ་དང་སྐྱེ་བ་དག་ནི་འགལ་བ་ཡང་ཡིན་ནོ། །འགལ་བ་ཉིད་བརྗོད་པ་ནི་ཡོད་པ་ཉིད་ནི་ཞེས་བྱ་བའོ། །ཐ་དད་པ་ལ་འགལ་བ་ཉིད་མེད་པར་དོགས་པ་བསུ་བ་ནི་ཐ་དད་པ་མེད་པ་དག་ཅེས་བྱ་བའོ། །གཞན་གྱིས་ཞེས་བྱ་བ་ནི་ལན་ཏེ་གྲངས་ཅན་གྱིས་