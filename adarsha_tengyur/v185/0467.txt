སོགས་པ་ཡང་གཞན་གྱིས་རིག་པ་མ་ཡིན་ནོ་ཞེས་གཟུགས་ལ་སོགས་པས་ནི་ཞེས་བྱ་བའོ། །དེའི་ནང་དུ་ཆུད་པ་ཞེས་བྱ་བ་ནི་བདེ་བའི་རྣམ་པ་ཅན་གྱིས་རྟོགས་པའི་ནང་དུ་ཆུད་པའོ། །བུམ་པ་ལ་སོགས་པ་བཞིན་ནོ་ཞེས་བྱ་བ་ནི། དཔེར་ན་བུམ་པའི་རྣམ་པ་ཅན་གྱི་ཤེས་པ་ཡིན་ཡང་ཕྱི་
རོལ་གྱི་བུམ་པ་ཡང་ཡོད་པ་ཉིད་ཡིན་པ་དེ་བཞིན་དུ་བདེ་བའི་རྣམ་པས་བདེ་བ་རྟོགས་ན། ཕྱི་རོལ་གནས་པ་བཟློག་དུ་མེད་པ་ཁོ་ནའོ་ཞེས་དགོངས་པའོ། །འདི་ལ་བརྗོད་པ་ནི་དེ་ནི་མི་རིགས་ཏེ་ཞེས་བྱ་བའོ། །དེ་ལ་ཞེས་བྱ་བ་ནི་ཤེས་པ་ལ་གནས་པ་བུམ་པའི་རྣམ་པ་ལ་ནི་གོམས་པའི་བྱེད་པ་མ་རྟོགས་ཏེ། 
དེས་ན་གཞན་བུམ་པ་ཉེ་བར་གནས་པས་བསྐྱེད་པའི་ཕྱིར། ཕྱི་རོལ་གྱི་བུམ་པ་ཡང་ཡོད་པ་ཉིད་དོ། །གལ་ཏེ་བདེ་བ་རྣམ་པ་ལ་ཡང་གོམས་པའི་བྱེད་པ་རྟོགས་པ་མེད་པ་མ་ཡིན་ནམ། དེས་གཞན་ཉེ་བར་གནས་པ་ལས་འགྱུར་བ་ཡིན་ནོ་སྙམ་ན། བདེ་བ་ལ་སོགས་པའི་ཞེས་གསུངས་སོ། །དེའི་
རང་བཞིན་དུ་མ་གྱུར་པ་ཞེས་བྱ་བ་བདེ་བ་ལ་སོགས་པའི་རང་བཞིན་དུ་མ་གྱུར་པའི་མྱོང་བ་སྟེ། སྐྱེས་བུས་རིག་པའོ། །འདི་ལ་བཤད་པ་ཞེས་བྱ་བ་ལ་སོགས་པས་གཞན་གྱི་རྩོད་པ་རྗེས་སུ་བརྗོད་པ་སྨྲས་པ་ཡིན་ནོ། །དེའི་རྣམ་པ་ཅན་མ་ཡིན་པ་ཞེས་བྱ་བ་ནི། བདེ་བ་ལ་སོགས་པའི་རང་
བཞིན་མ་ཡིན་པའོ། །དེས་ཞེས་བྱ་བ་དེ་རྣམ་པ་ཅན་མ་ཡིན་པས་ནའོ། །དེ་ཞེས་བྱ་བ་ནི་སྐྱེས་བུའོ། །དེའི་རྣམ་པ་ཅན་མ་ཡིན་པའི་ཕྱིར་རོ་ཞེས་བྱ་བ་ནི། བདེ་བ་ལ་སོགས་པའི་རང་བཞིན་མ་ཡིན་པའི་ཕྱིར་རོ། །འོ་ན་ཇི་ལྟར་བདེ་བ་ལ་སོགས་པ་རིག་པ་ཡིན་སྙམ་
ན། དེའི་ཞེས་བྱ་བ་སྨྲས་སོ། །བློའི་ནང་དུ་ཞུགས་པ་ཞེས་བྱ་བ་ནི། བློ་ལ་གཟུགས་བརྙན་དུ་ཤར་བའོ། །དེ་དང་ཞེས་བྱ་བ་ནི། བློའི་ནང་དུ་གཏོགས་པའི་བདེ་བ་ལྷན་ཅིག་འདུ་བ་སྟེ་འབྲེལ་པའོ། །འབྲེལ་པ་ཡང་བློ་གང་ལ་བདེ་བ་ལ་སོགས་པ་དེའི་གཟུགས་བརྙན་ཤར་བ་དེ་ཉིད་ལས་
སྐྱེས་བུའི་གཟུགས་བརྙན་འཆར་བ་ཞེས་བྱ་བ་ཡིན་ནོ། །གལ་ཏེ་བློ་དང་མྱོང་བ་ཕན་ཚུན་ཐ་དད་པ་ཁོ་ན་ཡིན་ན་དེའི་ཚེ་ཐ་དད་པར་ཇི་ལྟར་མ་རྟོགས་ཤེ་ན། དེས་ཞེས་སྨྲས་སོ། །འདུ་བས་འབྲེལ་པའི་ཕྱིར་ཞེས་བྱ་བ་ནི་བློ་གཅིག་ལ་སྐྱེས་བུ་དང་བདེ་བ་ལ་སོགས་པའི་གཟུགས་བརྙན་འཕོས་པ་ཉིད་འདུ་