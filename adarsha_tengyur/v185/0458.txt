དེས་ན་དངོས་པོ་མེད་པའི་ཚད་མ་མེད་པར་ཇི་ལྟར་འགྱུར་སྙམ་ན། དངོས་པོ་མེད་པའི་ཚད་མས་བདག་གི་བྱ་བའོ། །སོ་སོ་རང་གི་ཞེས་བྱ་བ་ནི་དཔྱོད་པ་པ་ཉིད་ཀྱིས་སོ་སོར་ངེས་པའིའོ། །མཚུངས་པས་ན་དོན་གཅིག་པར་རོ། །འདི་ཉིད་དངོས་པོ་མེད་པའི་ཚད་མར་འགྱུར་རོ་སྙམ་ན།  
མི་དམིགས་པ་དེ་ཡང་ཞེས་གསུངས་སོ། །ཇི་ལྟར་མངོན་སུམ་གྱིས་མ་བཟུང་བ་དངོས་པོ་མེད་པའི་ཆ་འཛིན་པ་དངོས་པོ་མེད་པ་ཚད་མ་གཞན་ཡིན་པ་དེ་བཞིན་དུ་མངོན་སུམ་གྱིས་མ་བཟུང་བའི་ལྐོག་ཉིད་འཛིན་པའི་ཕྱིར་དྲན་པ་ཡང་ཚད་མ་གཞན་དུ་འགྱུར་རོ། །འོན་ཏེ་མིའི་ལྐོག་ཏུ་གྱུར་
པ་ཉིད་རྟོགས་པར་གྱུར་པ་དེའི་ཚེ་དེའི་རྗེས་སུ་དཔག་པས་རྟོགས་པ་ཡིན་ཏེ། མངོན་སུམ་ལ་རྗེས་སུ་དཔག་པ་མི་འཇུག་པའི་ཕྱིར་རོ། །དེས་ལྐོག་ཉིད་རིག་པ་ལ་དགོས་པ་ཡོད་པ་ཉིད་དོ་ཞེ་ན་རྗེས་དཔག་ཅེས་བྱ་བའོ། །ལྐོག་ཏུ་གྱུར་པ་ཉིད་གཟུང་བ་ལས་ནི་རྗེས་སུ་དཔག་པ་འཇུག་པ་མ་ཡིན་ནོ་ཞེས་
བྱ་བའི་དོན་ཏོ། །ཕྱེད་ཕྱི་མ་བཤད་པའི་ཕྱིར་རྩོད་པ་བྱེད་པ་ནི་འདི་སྙམ་ན་ཞེས་བྱ་བའོ། །དེས་ན་འདི་ཞེས་བྱ་བ་ནི་རྗེས་སུ་དཔག་པ་འཇུག་པའི་མཚན་ཉིད་འདིའོ། །སྐྱེ་བཞིན་པའི་རྗེས་སུ་དཔག་པས་མེ་འཛིན་པ་སྟེ། ངེས་པར་བྱ་བ་ལ་དེའི་ཞེས་བྱ་བ་ནི་རྗེས་སུ་དཔག་པའི་སྔར་དེ་སྔོན་རོལ་དུ་
ལྐོག་ཏུ་གྱུར་པ་ཉིད་དུ་ངེས་པར་འཛིན་པ་ནི་སུ་ཡང་མེད་དོ། །ཡང་ཇི་ལྟར་ན་ཐམས་ཅད་ཀྱི་ཚེ་དགོས་པ་ལྟོས་པར་བྱ་བ་ཉིད་དུ་འགྱུར་ཞེ་ན། སྦྱོར་བར་བྱེད་པའི་ཞེས་གསུངས་སོ། །དེས་ན་གལ་ཏེ་རྗེས་སུ་དཔག་པ་སྐྱེ་བ་ན། རེས་འགའ་ལྐོག་ཏུ་གྱུར་པ་ངེས་པ་ཉིད་ལ་ལྟོས་པ་དེའི་ནི། དེ་སྦྱོར་བར་
བྱེད་པ་ཉིད་མ་ཡིན་པར་འགྱུར་རོ་ཞེས་དགོངས་པའོ། །རྒྱུའི་མཚན་ཉིད་ནི་དེ་ཙམ་རྗེས་སུ་འགྲོ་བ་དང་དེ་ལྡོག་པ་ཉིད་ཙམ་དུ་ཟད་པའི་ཕྱིར་རོ། །དྲན་པ་ནི་རྗེས་སུ་དཔག་པས་བྱ་བ་ཉིད་དུ་ངེས་པ་ཡིན་ནོ་ཞེ་ན། རྗེས་སུ་དཔག་པས་ཞེས་བྱ་བའོ། །དེ་ལྟ་མ་ཡིན་ན་ཞེས་བྱ་བ་ནི། གལ་ཏེ་རྗེས་སུ་དཔག་པར་
བྱ་བ་ཉིད་དྲན་པའི་སྤྱོད་ཡུལ་དུ་འགྱུར་ནའོ། །དྲན་པས་ནི་ཞེས་བྱ་བ་ནི་དོགས་པ་བསུ་བའོ། །འོ་ན་ཞེས་བྱ་བ་ནི་གྲུབ་པའི་མཐའོ། །གལ་ཏེ་དྲན་པས་དེའི་ཚེ་ཡོད་པ་ཡང་དུ་མ་རྟོགས་ན་དེའི་ཚེ་དེའི་ལྐོག་ཏུ་གྱུར་པ་ཉིད་དུ་རྟོགས་པར་བྱ་བ་དེ་གང་ཞིག་ཡིན་ཞེས་བྱ་བའི་དོན་ཏོ། །སྔོན་མཐོང་བ་པོ་ཞེས་བྱ་