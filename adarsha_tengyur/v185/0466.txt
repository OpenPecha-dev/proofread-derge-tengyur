བརྗོད་ནས་ད་ནི་རྒྱུ་དང་འབྲས་བུའི་དངོས་པོ་མ་གྲུབ་པའི་ཕྱིར། ཇི་ལྟར་དེ་རྒྱུ་དང་འབྲས་བུའི་དངོས་པོ་གྲུབ་ཅེས་བརྗོད་པ་ནི། མ་གྲུབ་པ་ཉིད་ཀྱི་ཕྱིར་རོ་ཞེས་བྱ་བའོ། །སྔར་ནི་རྒྱུ་དང་འབྲས་བུ་ཡིན་ནོ་ཞེས་སྟོན་ཡིན་ན། ད་ནི་ས་དགག་པ་ཁོང་ནས་ཕྱུང་ལ་རྒྱུ་དང་འབྲས་མིན་ཞེས་བརྗོད་པ་ཡིན་ནོ། །སྐྱེས་བུ་
དང་སྒྲ་ལ་སོགས་པའི་རང་བཞིན་གྱིས་བདེ་བའོ། །གཞན་གྱི་དོན་ནི་ཞེས་སྨྲས་སོ། །འདི་ཉིད་རྗེས་སུ་བརྗོད་ནས་གྲུབ་པའི་མཐའ་གསུངས་པ་ནི། འོ་ན་ནི་ཞེས་བྱ་བའོ། །དེ་ལྟ་ཡིན་ན་ཅི་སྐྱོན་ཞེས་བརྗོད་པ་ནི་དེ་ལྟ་ཡིན་དང་ཞེས་བྱ་བའོ། །སྐྱེས་བུ་དང་སྒྲ་ལ་སོགས་པ་ཡང་གཟུང་བ་དང་འཛིན་པའི་
དངོས་པོ་ཡོད་པའི་ཕྱིར་རོ། །ཡང་ན་འདོད་པར་མི་འགྱུར་མོད། གཟུང་བ་དང་འཛིན་པའི་གཏན་ཚིགས་སྐྱེས་བུ་དེ་ཉིད་ཀྱིས་མ་ངེས་པ་ཉིད་དུ་འགྱུར་རོ། །དགག་པ་ཁོང་ནས་བཏོན་ནས་བཤད་པ་གཞན་ཡང་གསུངས་པ་ནི། ཡང་ན་ཞེས་བྱ་བའོ། །འོན་ཏེ་གཟུང་བ་དང་འཛིན་པ་མེད་པ་ཉིད་ཅིའི་ཕྱིར་ཞེ་ན། 
ཡོད་ནའང་ཞེས་གསུངས་ཏེ། གཟུང་བ་དང་འཛིན་པ་ཡོད་ན་ཡང་ངོ་། །གཟུང་བ་དང་འཛིན་པ་དེ་ན་བུམ་པ་དང་སྣམ་བུ་ལ་སོགས་པ་གཞན་ལའང་འགྱུར། བེམས་པོའི་རང་བཞིན་ཅན་གྱི་བློ་འཛིན་པར་བྱེད་པ་ཉིད་ཡིན་ནོ། །མེ་ལོང་ལ་སོགས་པ་ཡང་འཛིན་པར་འགྱུར་
རོ་ཞེས་དགོངས་པའོ། །ཅིའི་ཕྱིར་ཞེས་བྱ་བ་ནི། ཡང་ཅིའི་ཕྱིར་མྱོང་བར་བྱ་བ་ཡིན་པ་ཙམ་གྱིས་སེམས་པ་ཅན་ཉིད་ཡིན་ཞེས་བྱ་བའི་དོན་ཏོ། །ནང་ཉིད་དུ་མྱོང་བའི་ཕྱིར་ནང་ཉིད་དོ། །ནང་ཉིད་དུ་མྱོང་བ་གང་ཡིན་པ་དེ་ནི་འཁྲུལ་པ་ཁོ་ནའོ་ཞེ་ན། ཕྱི་རོལ་ཉིད་ལ་ཞེས་གསུངས་སོ། །འདི་ཉིད་གཞུང་འཛུགས་
པ་ནི་དངོས་གང་ཞེས་བྱ་བའོ། །ཕྱི་རོལ་གྱི་ཞེས་བྱ་བ་ནི་ཕྱི་རོལ་བདེ་བ་ལ་སོགས་པའི་རང་བཞིན་གྱི་རྗེས་སུ་བྱེད་པར་རོ། །གལ་ཏེ་ཕྱི་རོལ་གྱི་བདེ་བ་ལ་སོགས་པར་ཡོད་པ་ཡིན་ཏེ། འོན་ཀྱང་མྱོང་བ་དེའི་རང་བཞིན་གྱི་རྗེས་སུ་བྱེད་པ་མ་ཡིན་པར་ཟད་དོ་ཞེ་ན། མྱོང་བ་ཡང་གཞན་ལ་ཞེས་གསུངས་སོ། །མྱོང་བའི་
ཕྱི་རོལ་གྱི་རྗེས་མི་བྱེད་ལ། ཕྱི་རོལ་གྱི་དངོས་པོ་གཞན་ནོ་ཞེས་བྱ་བར་མི་འཐད་དོ། །འཐད་པ་གཞན་ཡང་བརྗོད་པ་ནི་དེ་ལྟར་ཞེས་བྱ་བའོ། །འོན་ཏེ་བདེ་བ་ལ་སོགས་པ་རིག་པ་ནི་རང་རིག་པའི་རང་བཞིན་དུ་འཇུག་པ་མ་ཡིན་ནོ་ཞེ་ན། བདེ་བ་ལ་སོགས་པ་གཞན་གྱིས་ཞེས་གསུངས་སོ། །འོ་ན་གཟུགས་ལ་