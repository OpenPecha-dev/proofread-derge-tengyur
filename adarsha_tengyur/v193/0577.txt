དབྱེ་བ་མེད་པའི་ཚིག་དོན་ལ་རབ་ཏུ་སྦྱོར་ཞིང་རང་བཞིན་དང་རྐྱེན་དག་ནི་འབའ་ཞིག་པའི་ཚིག་གི་དོན་ལ་རྟེན་པར་བྱེད་པ་སྟེ། འབའ་ཞིག་པ་དག་སྦྱོར་བ་ནི་མེད་དོ། །མ་སྦྱར་བ་དག་ནི་ཡོད་པ་ཉིད་དུ་ངེས་པར་གཟུང་བར་ནུས་པ་ཡང་མ་ཡིན་ཏེ། དེས་ན་དེ་དག་
མེད་པ་ཁོ་ནའོ། །དེ་ལྟ་ཡང་ཇི་ལྟར་དེ་དག་གི་དོན་རབ་ཏུ་བརྟགས་པས་བརྗོད་པར་བྱ་བ་དེ་ལྟར་ཚིག་གིའོ། །འོ་ན་གཞན་གྱིས་རབ་ཏུ་བརྟགས་པ་དེ་ཁོ་ན་ཚིག་གི་དོན་དུ་འགྱུར་མོད། མེད་པའི་དོན་ལ་འབད་པ་འདིས་ཅི་བྱ་ཞེ་ན་གསུངས་པ། དེ་ཡང་རབ་ཏུ་བརྟགས་པ་
ཞེས་པ་ལ་སོགས་པ། ལུང་འདི་ལས་གཞན་པའི་ལུང་རྣམས་ལ་མི་རིགས་པའི་དོན་འཛིན་པ་ཇི་ལྟ་བ་དེ་ལྟར། ཁྱད་པར་རྣམས་ལ་རིགས་སྒྲ་མིན། །ཞེས་པ་ལ་སོགས་པས་བཤད་ཟིན་ཏོ། །དེའི་ཕྱིར་དོན་གཞན་རིགས་པ་དང་ལྡན་པ་གཞན་སེལ་བ་ཞེས་བྱ་བ་འདི་ཉེ་བར་འཕངས་
པ་ཡིན་ནོ། །འདི་རིགས་པ་དང་ལྡན་པ་ཉིད་དུ་ཡང་བསྒྲུབས་ཟིན་ཏེ། སྒྲ་དོན་གཞན་ནི་མ་མཐོང་ཕྱིར། །ཞེས་པ་ལ་སོགས་པའོ། །གང་གི་ཕྱིར་ཚིག་གི་དོན་འཛིན་པའི་ཐབས་ཅན་ཞེས་པ་ཚིག་གི་དོན་བརྟགས་པའི་དགོས་པ་སྟོན་ཏོ། །ཚིག་གི་དོན་འཛིན་པ་གང་གིས་ཐབས་ཡིན་པ་
དེ་དེ་སྐད་བརྗོད་དོ། །རང་ཉིད་ཁོ་ནས་ཚིག་གི་དོན་རྣམས་རྗེས་སུ་འཛིན་པ་ལས་སེམས་ཀྱིས་རྣམ་པར་གནས་པའི་ཁྱད་པར་གྱི་ངོ་བོ་ཅན་དབྱེ་བ་མེད་པའི་ངག་གི་དོན་སྣང་བ་སྐྱེ་ཞེས་བྱ་བར་འོས་པ་ཉིད་དོ། །ཤེས་རབ་བཟང་པོའི་སྤོབས་པ་ཅན་སོ་སོར་ངེས་པའི་དབྱེ་བ་ཡོངས་སུ་
གཅོད་པའི་བྱ་བའོ་ཞེས་བྱ་བར་འོས་པ་ཉིད་དོ། །དེ་ལྟར་ནི་འདིས་འདི་ལྟར་དང་འདི་ལྟར་བྱ་བར་འོས་སོ་ཞེས་པ་བྱ་བར་འོས་པའི་གཞི་སྟེ། དེའི་དངོས་པོ་ནི་དེ་སྐད་གྱུར་པའི་བྱ་བ་དེའི་ཡུལ་ཅན་ནོ། །ཇི་ལྟར་བསྒྲུབས་པའི་བྱ་བའི་བར་མ་ཆད་པར་ཤེས་རབ་དང་སྤོབས་པ་གང་
ལ་ཉེ་བར་སྐྱེས་པ་ན་རབ་ཏུ་འཇུག་པའམ་བཏང་སྙོམས་སུ་བྱེད་དོ། །དང་པོར་ཞེས་པ་གང་རྣམས་སྒྲ་དོན་གྱི་འབྲེལ་པ་མ་གོམས་པ་དེ་རྣམས་ནི། ཚིག་གི་དོན་འཛིན་པའི་ཐབས་ཅན་ངག་གི་དོན་རྟོགས་པར་བྱེད་དོ། །གང་རྣམས་སྒྲ་དང་དོན་གྱི་འབྲེལ་པ་གོམས་པ་ལས་ངག་