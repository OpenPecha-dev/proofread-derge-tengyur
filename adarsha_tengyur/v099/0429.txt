མིན་རྐྱེན་དུ་ག་ལ་འགྱུར། །ཞེས་བྱ་བ་ཡན་ཆད་ཀྱི་བར་དག་གོ། །གཞན་གྱིས་སྨྲས་པའི་རྐྱེན་རྣམས་ཀྱི་ཞེས་བྱ་བ་ནི། སྐྱེ་བར་སྨྲ་བ་གཞན་གྱི་རྒྱུ་ལ་སོགས་པ་རྐྱེན་བཞི་པོ་དེ་དག་ཡོད་པར་བསྟན་པས་སྐྱེ་བ་འགྲུབ་པོ་ཞེས་སྨྲས་པའི་རྐྱེན་གང་ཡིན་པ་དེ་རྣམས་ཀྱིའོ། །རྐྱེན་དེ་
རྣམས་ཀྱི་ངོ་བོ་ཉིད་དང་བྱེ་བྲག་བསྩལ་བའི་དབང་གིས་ཞེས་བྱ་བ་ལ། ངོ་བོ་བསྩལ་བ་ཞེས་བྱ་བ་ནི་རྒྱུ་དང་དམིགས་པ་དང་དེ་མ་ཐག་པ་དང་བདག་པོའི་རྐྱེན་བཞི་པོ་དེ་དག་གི་ངོ་བོ་ཉིད་བཀག་པའོ། །བྱེ་བྲག་བསྩལ་བ་ཞེས་བྱ་བ་ནི་རྐྱེན་བཞི་པོ་རྣམས་ཀྱི་བྱེ་བྲག་སྡེ་པ་གཞན་དག་གིས་ཡོངས་སུ་བརྟགས་པ་དང་། 
བྱེ་བྲག་པ་ལ་སོགས་པས་ཡོངས་སུ་བརྟགས་པ་མིང་ཐ་དད་པས་ཐ་དད་པ་གང་དག་ཡིན་པ་དེ་དག་བཀག་པའོ། །དེའི་དབང་གིས་ཞེས་བྱ་བ་ནི་དེའི་སྐབས་ཀྱིས་སོ། །དེའི་མཇུག་བསྡུས་ཏེ་ཞེས་བྱ་བ་ནི་རྐྱེན་བརྟག་པའི་རབ་དུ་བྱེད་པ་དང་པོའི་སྐབས་དེ་མཇུག་བསྡུས་པ་སྟེ། དེ་ལྟར་རྐྱེན་རྣམས་ཀྱི་ངོ་བོ་ཉིད་
དང་བྱེ་བྲག་བསྩལ་བའི་དབང་གིས་རྐྱེན་བརྟག་པའི་རབ་ཏུ་བྱེད་པ་དང་པོའི་སྐབས་དེ་ཡོངས་སུ་རྫོགས་པར་བྱ་སྟེ་ཞེས་བྱ་བའི་ཐ་ཚིག་གོ། །དེ་ལྟར་རྐྱེན་བརྟག་པའི་རབ་ཏུ་བྱེད་པ་དང་པོ་རིགས་པས་དཔྱད་པ་ལ་སོགས་པ་དེའི་འབྲས་བུ་གང་ཡིན་ཞེ་ན། དེའི་ཕྱིར་འདིར་རབ་ཏུ་བྱེད་པའི་དོན་ནི་སྐྱེ་བ་མེད་པར་
སྟོན་པ་ཡིན་ནོ་ཞེས་བྱ་བ་སྨྲས་སོ། །སྐྱེ་བ་མེད་པར་བསྟན་པས་ཡོན་ཏན་ཅི་ཞིག་འཐོབ་ཅེ་ན། དེའི་ཕྱིར་རྟེན་ཅིང་འབྲེལ་པར་འབྱུང་བ་སྐྱེ་བ་མེད་པའི་ལུང་ཞེས་བྱ་བ་སྨྲས་ཏེ། དེའི་ཕྱིར་ཞེས་བྱ་བ་ནི་སྐྱེ་བ་མེད་པ་བསྟན་པ་དེའི་ཕྱིར་རོ། །རྟེན་ཅིང་འབྲེལ་པར་འབྱུང་བ་སྐྱེ་བ་མེད་པའི་ལུང་ཞེས་བྱ་བ་ནི་ཤེས་
རབ་ཀྱི་ཕ་རོལ་ཏུ་ཕྱིན་པ་ཆེན་པོ་ལས་རྟེན་ཅིང་འབྲེལ་པར་འབྱུང་བ་སྐྱེ་བ་མེད་པ་ཞེས་བྱ་བ་གསུངས་པའི་ལུང་སྟེ། འོག་ནས་ལུང་གི་ཚིག་འབྱུང་བ་རྣམས་དང་སྦྱར་རོ། །འདི་སྐད་བསྟན་ཏེ། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ལས། ཁྱད་པར་གྱི་གཞི་རྟེན་ཅིང་འབྲེལ་པར་འབྱུང་
བའི་ཁྱད་པར། འགག་པ་མེད་པ་སྐྱེ་མེད་པ། །ཆད་པ་མེད་པ་རྟག་མེད་པ། །འོང་བ་མེད་པ་འགྲོ་མེད་པ། །ཐ་དད་དོན་མིན་དོན་གཅིག་མིན། །ཞེས་བྱ་བ་རྣམ་པ་བརྒྱད་གསུངས་པ་ལས། སྐྱེ་བ་མེད་པ་ཞེས་བྱ་བའི་ལུང་དེ་གྲུབ་པ་ཡིན་ཏེ། ཕྱི་དང་ནང་གི་དངོས་པོ་རྟེན་ཅིང་འབྲེལ་པར་འབྱུང་བ་