ལ་སོགས་པ་ལུང་གཞན་དག་ལས་ཀྱང་ཚིག་ཟུར་ཆག་གི་སྦྱོར་བས་དོན་མེད་པར་འགྱུར་བ་མང་པོ་གཞན་དག་སྨོས་པ་རྣམས་དག་ཀྱང་བསྡུའོ། །གསང་ཚིག་གི་སྒྲ་དང་ཡིག་འབྲུའི་སྒོ་ནས་ཉམས་པར་མ་གྱུར་ན་ལེགས་པར་སྦྱར་བ་ཡིན་པས་དེའི་དོན་སྟོན་ཅིང་། ལེགས་པར་སྦྱར་བའི་ཚིག་དེས་སྨྲ་བ་པོ་རང་ཉིད་མཐོ་
རིས་ཀྱི་འཇིག་རྟེན་དུ་འགྲོ་བར་བྱེད་པའི་ཕན་ཡོན་ཡང་ཡོད་དེ། དེ་ནི་སྒྲ་གཅིག་ལེགས་པར་སྦྱར་ན་ཡང་ལེགས་པར་བྱེད་པ་རྣམས་ཀྱི་འཇིག་རྟེན་དུ་འགྲོ་བར་བྱེད་དོ་ཞེས་བྱ་བ་དང་ཞེས་བྱ་བས་བསྟན་ཏེ། གང་གི་ཕྱིར་སྒྲ་ལེགས་པར་བརྗོད་པ་མ་གཏོགས་པར་མཐོ་རིས་འཐོབ་པའི་རྒྱུ་གཞན་མེད་
དོ་ཞེས་ཟེར་བ་ཡིན་ནོ། །འདི་སྐད་ཅེས་གཞན་གྱི་ཚིག་ཅན་དང་། བདག་གི་ཚིག་ཅན་དང་། གཉི་གའི་ཚིག་ཅན་གྱི་སྐད་ཀྱི་བྱིངས་ངེས་པར་གནས་པའི་རང་གི་ངོ་བོ་རྣམས་ནི་རྗེས་སུ་སྨྲ་བ་ཁོ་ནར་ཟད་པས་བདག་གི་ཚིག་ཅན་ཉིད་ཀྱི་བརྡར་གདགས་སུ་མི་རུང་ངོ་ཞེས་ཟེར་བས་དེར་འཛུད་པར་བྱེད་པ་དག་དེ་ལ་
མངོན་པར་ཞེན་པ་སྤང་བའི་ཕྱིར་རོ་ཞེས་བྱ་བ་ནི། དེ་དག་ན་རེ་གཞན་གྱི་ཚིག་ཅན་དང་བདག་གི་ཚིག་ཅན་དང་གཉི་གའི་ཚིག་ཅན་གྱི་སྐད་ཀྱི་བྱིངས་དང་བྱེད་པ་པོ་དང་། རྣམ་པར་དབྱེ་བ་དང་རྟགས་དང་ཚིག་དང་ངེས་པར་གནས་པའི་རང་གི་ངོ་བོ་རྣམས་ངོ་བོ་ཉིད་ཀྱིས་གྲུབ་པ་དག་ནི། གང་ཕྱིར་བསྟན་བཅོས་
བྱེད་པ་དག་གིས་ཀྱང་རྗེས་སུ་སྨྲ་བར་བྱ་བ་ཁོ་ན་ཙམ་ཡིན་པ་དེའི་ཕྱིར། སྐད་ཀྱི་བྱིངས་གཞན་དག་སྐད་ཀྱི་བྱིངས་གཞན་གྱི་རང་གི་ངོ་བོར་བརྗོད་ན་སྐད་ཟུར་ཆག་ཏུ་འགྱུར་ལ། བྱེད་པ་པོ་དང་རྣམ་པར་དབྱེ་བ་དང་། རྟགས་དང་ཚིག་གཞན་དག་ཀྱང་བྱེད་པ་ལ་སོགས་པ་གཞན་གྱི་རང་གི་ངོ་བོར་བརྗོད་
ན་སྐད་ཟུར་ཆག་ཏུ་འགྱུར་རོ། །པཱ་ཎི་ནའི་མདོ་དག་ཀྱང་རྗེས་སུ་སྨྲ་བའི་མདོ་དག་ཡིན་གྱི་བྱས་པའི་མདོ་དག་ནི་མ་ཡིན་ནོ། །གལ་ཏེ་སྐད་ཀྱི་བྱིངས་ལ་སོགས་པ་དག་ངོ་བོ་ཉིད་ཀྱིས་གྲུབ་པ་མ་ཡིན་ཞིང་བྱར་རུང་བ་ཡིན་པར་གྱུར་ན་ནི། དེས་ན་ཁ་ཅིག་འདུས་པ་དག་གིས་སྐད་ཟུར་ཆག་གང་དག་ཡིན་པ་དེ་དག་
ཀྱང་སྐད་བཟང་པོར་བརྡར་འདོགས་པར་འགྱུར་ཞིང་དེ་དག་ཀྱང་སྐད་བཟང་པོ་ཁོ་ནར་འགྱུར་བས། དེ་ལྟ་ན་སྒྲའི་མཚན་ཉིད་ཀྱི་ཐ་སྙད་ཀྱང་ངེས་པ་མེད་པ་ཁོ་ནར་འགྱུར་བ་ཞིག་ན་དེ་ལྟ་མ་ཡིན་པས་དེའི་ཕྱིར་གཞན་གྱི་ཚིག་ཅན་གྱི་སྐད་ཀྱི་བྱིངས་ནི་བདག་གི་ཚིག་ཅན་ཉིད་དུ་བརྡར་གདགས་སུ་མི་རུང་ངོ་