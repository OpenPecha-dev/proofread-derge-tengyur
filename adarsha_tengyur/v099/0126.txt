པར་འགྱུར་ན་ནི། །མེད་ཅེས་བྱ་བའི་ཚིག་ཙམ་གྱིས། །ཅི་ཕྱིར་མེད་པར་འགྱུར་བ་མིན། །དེའི་ཕྱིར། དོན་གང་ལུང་དང་རིགས་པ་ཡིས། །ལེགས་པར་མངོན་པར་བརྗོད་པ་དང་། །སྔ་ཕྱི་འགལ་བ་མེད་པ་དེ། །དམ་པ་རྣམས་ཀྱིས་ཡོངས་སུ་བཟུང་། །ཞེས་ཇི་སྐད་གསུངས་པ་ལྟ་བུའོ། །མདོར་
བསྟན་པ་ཇི་ལྟ་བ་བཞིན་དུ་རྒྱས་པར་བཤད་དགོས་པས། སྔར་བདག་ལས་སྐྱེ་བ་མེད་དོ་ཞེས་གསུངས་པ་དེའི་ཕྱིར། འདིར་དེ་ཉིད་དང་པོར་བསྒྲུབ་པར་བྱ་སྟེ། དེའི་ཕྱིར་འདིར་ཕྱོགས་ཀྱི་ཆོས་ནི་ཡོད་པ་ཉིད་ཡིན་པར་གཟུང་སྟེ་ཞེས་བྱ་བ་སྨྲས་ཏེ། ཚད་མ་བྱེད་པར་འདོད་པའི་ཚད་མ་ཉིད་ནི་རིགས་པ་ཡིན་
པས། འདིར་དངོས་པོ་རྣམས་བདག་ལས་སྐྱེ་བ་མེད་དོ་ཞེས་བྱ་བའི་ཕྱོགས་ཀྱི་ཆོས་གཏན་ཚིགས་སུ་གཟུང་བ་ནི་བདག་ཉིད་ཡོད་པ་ཉིད་ཡིན་ནོ་ཞེས་བྱ་བའི་ཐ་ཚིག་གོ། །གལ་ཏེ་བདག་ཉིད་ཡོད་པ་ཉིད་ཇི་ལྟར་ཕྱོགས་ཀྱི་ཆོས་ཡིན་ཞེ་ན། དེའི་ལན་དུ། འདི་ལྟར་བདག་ལས་ཞེས་བྱ་བ་ནི་བདག་ཉིད་ཡོད་པ་ལ་
སྙད་གདགས་པའི་ཕྱིར་རོ་ཞེས་བྱ་བ་སྨྲས་ཏེ། འདི་ལྟར་ཞེས་བྱ་བའི་སྒྲ་ནི་གང་གི་ཕྱིར་ཞེས་བྱ་བའི་དོན་ཏོ། །གང་གི་ཕྱིར་དངོས་པོ་གང་ལ་བདག་ཉིད་ཀྱི་རང་གི་ངོ་བོ་ཡོད་པ་དེ་ལ་བདག་ལས་ཞེས་སྙད་གདགས་སུ་རུང་བའི་ཕྱིར། ཡོད་པ་ལ་ནི་ཡང་སྐྱེ་བ་མེད་པའི་ཕྱིར། ཡོད་པ་ཉིད་ནི་སྐྱེ་བ་མེད་པའི་ཕྱོགས་
ཀྱི་ཆོས་གཏན་ཚིགས་ཡིན་ནོ་ཞེས་བྱ་བར་སྟོན་ཏོ། །བདག་ལས་ཞེས་བྱ་བ་ནི་བདག་ཉིད་ཡོད་པ་ལ་སྙད་གདགས་པའི་ཕྱིར་རོ་ཞེས་བྱ་བ་ནི། དངོས་པོ་གང་ལ་བདག་ཉིད་ཡོད་པ་དེ་ནི་བདག་ཉིད་ཡོད་པ་དེ་ལ་བདག་ལས་ཞེས་སྙད་གདགས་སུ་རུང་བའི་ཕྱིར་རོ། །དཔེར་ན་འཇིག་རྟེན་དག་ན་ཡང་སྨྲ་བ་པོ་དག་
ན་རེ། ལྷས་བྱིན་བདག་ཉིད་ཡོད་པ་ལ་ལྷས་བྱིན་བདག་ལས་ཞེས་ཟེར་བ་དང་འདྲ་བར། འདིར་ཡང་དངོས་པོ་བདག་ཉིད་ཡོད་པ་ཉིད་ཡིན་ན་བདག་ལས་ཞེས་སྙད་གདགས་སུ་རུང་ལ། བདག་ལས་ཞེས་སྙད་དུ་གདགས་སུ་རུང་བའི་དངོས་པོ་བདག་ཉིད་ཡོད་པ་ཉིད་ཡིན་ན། ཡོད་པ་ཉིད་ལ་ནི་ཡང་སྐྱེ་བ་
མེད་པས་དེའི་ཕྱིར་ཡོད་པ་ཉིད་ནི་སྐྱེ་བ་མེད་པའི་ཕྱོགས་ཀྱི་ཆོས་གཏན་ཚིགས་ཡིན་པར་གཟུང་ངོ་། །དཔེར་ན་བསྒྲུབ་པར་བྱ་བ་དང་སྒྲུབ་པའི་ཆོས་ཀྱི་དབང་གིས་ཏེ་ཞེས་བྱ་བས་ནི་འདི་སྐད་བསྟན་ཏེ། ཆོས་ཅན་ནང་གི་སྐྱེ་མཆེད་ལ་སོགས་པ་གང་ལ་བསྒྲུབ་པར་བྱ་བ་ཆོས་བདག་ལས་སྐྱེ་བ་མེད་པ་དང་།