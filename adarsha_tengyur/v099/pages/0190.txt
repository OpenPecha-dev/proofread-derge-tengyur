གཞན་ཡིན་པའི་ཕྱིར་ཞེས་བྱ་བ་དེ་བྱེ་བྲག་པའི་གྲུབ་པའི་མཐའ་ལས་ཚིག་གི་དོན་དྲུག་བྱུང་བ་ལས། ཡོན་ཏན་ཞེས་བྱ་བའི་ནང་ནས་གཞན་ཞེས་བྱ་བ་དེ་ཡིན་པར་རྟོག་ན་ནི་རང་ལ་མ་གྲུབ་པའི་དོན་ཉིད་ཡིན་པས་མི་རུང་ངོ་ཞེས་བྱ་བར་སྦྱར་རོ། །དེ་ལ་བྱེ་བྲག་པའི་གྲུབ་པའི་མཐའ་ལས་འབྱུང་བའི་
ཚིག་གི་དོན་དྲུག་གང་ཞེ་ན། རྫས་དང་། ཡོན་ཏན་དང་། ལས་དང་། སྤྱི་དང་། བྱེ་བྲག་དང་། འདུ་བའོ། །དེ་ལ་རྫས་གང་ཞེ་ན། རྣམ་པ་དགུ་སྟེ། ས་དང་། ཆུ་དང་། མེ་དང་། རླུང་དང་། ནམ་མཁའ་དང་། དུས་དང་། ཕྱོགས་དང་། བདག་དང་། ཡིད་དོ། །ཡོན་ཏན་
གང་ཞེ་ན། རྣམ་པ་ཉི་ཤུ་རྩ་བཞི་སྟེ། གཟུགས་དང་། དྲི་དང་། རོ་དང་། རེག་པ་དང་། གྲངས་དང་། བོང་ཚོད་དང་། སོ་སོ་བ་དང་། ཕྲད་པ་དང་། བྱེ་བ་དང་། གཞན་དང་། གཞན་མ་ཡིན་པ་དང་། མིག་གི་བློ་དང་། རྣ་བའི་བློ་དང་། སྣའི་བློ་དང་། ལྕེའི་བློ་དང་། 
ལུས་ཀྱི་བློ་དང་། བདེ་བ་དང་། སྡུག་བསྔལ་བ་དང་། འདོད་པ་དང་། སྡང་བ་དང་། ཆོས་དང་། ཆོས་མ་ཡིན་པ་དང་། བྱས་པའི་ཤུགས་དང་། འབད་པའོ། །ལས་གང་ཞེ་ན། རྣམ་པ་ལྔ་སྟེ། འདེགས་པ་དང་། འཇོག་པ་དང་། བསྐུམ་པ་དང་། བརྐྱང་བ་དང་། འགྲོ་བའོ། །
སྤྱི་གང་ཞེ་ན། ཡོད་པ་སྟེ་སྤྱི་ཆེན་པོ་དང་། ཉི་ཚེའི་སྤྱིའོ། །བྱེ་བྲག་གང་ཞེ་ན། དེ་ལས་བྱེ་བྲག་ཏུ་དབྱེ་བའོ། །འདུ་བ་གང་ཞེ་ན། འདི་དང་འདིར་འདུ་བའོ། །དེ་ལྟར་བྱེ་བྲག་པའི་ཚིག་གི་དོན་དྲུག་པོ་དེ་དག་ལས། ཡོན་ཏན་ཉི་ཤུ་རྩ་བཞིའི་ནང་ནས། གཞན་ཞེས་བྱ་བ་དེ་དང་ལྡན་ནི་རྡུལ་
ཕྲ་རབ་དེ་དག་ཀྱང་གཞན་ཞེས་བརྗོད་པ་ཡིན་ལ། གཞན་དེ་དང་མི་ལྡན་ནི་རྡུལ་ཕྲ་རབ་དེ་དག་ཀྱང་གཞན་མ་ཡིན་པ་ཞེས་བརྗོད་པ་ཡིན་པས། འདིར་དབུ་མ་པ་ཁྱོད་ཀྱི་གཏན་ཚིགས་གཞན་ཡིན་པའི་ཕྱིར་ཞེས་བྱ་བ་དེ་ཡང་བྱེ་བྲག་པའི་ཚིག་གི་དོན་དྲུག་པོ་དེ་དག་ལས་ཡོན་ཏན་ཉི་ཤུ་རྩ་
བཞིའི་ནང་ནས་གཞན་ཞེས་བྱ་བ་དེ་དང་ལྡན་པས་ནང་གི་སྐྱེ་མཆེད་རྣམས་དེ་དག་གི་རྐྱེན་གཞན་དག་ལས་སྐྱེ་བ་མེད་པ་དང་། གཞན་བརྗོད་པར་འདོད་པ་མིག་ལ་སོགས་པའི་ནང་གི་སྐྱེ་མཆེད་འགྲུབ་པར་བྱེད་པ་དག་རྐྱེན་མ་ཡིན་པར་ངེས་ཏེ་ཞེས་བྱ་བར་རྟོག་གམ་ཞེས་ཟེར་རོ། །རང་ལ་