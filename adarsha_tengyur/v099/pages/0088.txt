དམ་པའི་ཡུལ་ཁོ་ན་ལ་ཡིན་གྱི། ཀུན་རྫོབ་ཀྱི་ཡུལ་ལ་ནི་མ་ཡིན་པའི་ཕྱིར་རོ། །གཞན་དུ་ཡང་མི་འགལ་ཏེ་ཞེས་བྱ་བ་ནི་དངོས་པོ་རྣམས་ཀྱི་འགག་པ་དང་། སྐྱེ་བ་ལ་སོགས་པ་དེ་དག་ངེས་པར་གཟུང་བ་ལས་དོན་དམ་པར་དགག་པ་འབའ་ཞིག་ཏུ་ཡང་མ་ཟད་དེ། འདི་ལྟར་རྣམ་པ་གཞན་
དུ་ཡང་འཇིག་རྟེན་དང་ཡང་མི་འགལ་ཞིང་། ལུང་དང་ཡང་མི་འགལ་ལ། འགག་པ་དང་སྐྱེ་བ་ལ་སོགས་པ་དེ་དག་ཐམས་ཅད་དོན་དམ་པར་བཀག་པ་ཡང་ཡིན་ནོ། །རྣམ་པ་གཞན་ཡང་གང་ཞེ་ན། དེའི་ཕྱིར་ཁྱད་པར་གྱི་གཞི་ཁྱད་པར་ཇི་སྐད་བསྟན་པ་ལ་འགལ་བ་མེད་པའི་ཕྱིར་དང་ཞེས་བྱ་བ་སྨྲས་
སོ། །གང་ལ་འཇིག་རྟེན་དང་འགལ་བ་དང་ལུང་དང་འགལ་བ་མེད་ཅེ་ན། དེའི་ཕྱིར་ཁྱད་པར་གྱི་གཞིའི་ཁྱད་པར་ཇི་སྐད་བསྟན་པ་ལ་ཞེས་བྱ་བ་སྨྲས་ཏེ། ཁྱད་པར་གྱི་གཞི་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་རྟེན་ཅིང་འབྲེལ་པར་འབྱུང་བ་གང་ལ་ཁྱད་པར་འགག་པ་མེད་པ་དང་། སྐྱེ་བ་མེད་པ་ལ་སོགས་པ་ཡོད་པ་
སྔར་ཇི་སྐད་བསྟན་པ་དེ་ནི་ཁྱད་པར་གྱི་གཞིའི་ཁྱད་པར་ཇི་སྐད་བསྟན་པ་སྟེ་དེ་ལའོ། །དེ་ལ་འགལ་བ་མེད་པའི་ཕྱིར་ཞེས་བྱ་བ་ནི། དེ་ལ་འཇིག་རྟེན་དང་འགལ་བ་དང་། ལུང་དང་འགལ་བ་མེད་པའི་ཕྱིར་ཏེ། གང་གི་ཕྱིར་དེ་ལ་དོན་གྱིས་ཉེས་པ་མེད་པ་དེའི་ཕྱིར། གཞན་གྱི་འཇིག་རྟེན་དང་འགལ་བ་དང་། 
ལུང་དང་འགལ་བ་ཡོད་དོ་ཞེས་རྒལ་བར་མི་ནུས་སོ། །ཡང་ན་གཞན་དུ་ཡང་མི་འགལ་ཏེ་ཞེས་བྱ་བ་ནི། ངེས་པར་གཟུང་བའི་ཕྱིར་མི་འགལ་བ་དང་། དོན་གྱིས་ཉེས་པ་མེད་པའི་ཕྱིར་མི་འགལ་བ་འབའ་ཞིག་ཏུ་ཡང་མ་ཟད་དེ། འདི་ལྟར་མཛད་པ་པོས་བསྟན་པ་ཉིད་ཀྱི་བཞེད་པ་མཆོག་ཡིན་པའི་ཕྱིར་ཡང་
མི་འགལ་ཏེ། འགག་པ་དང་སྐྱེ་བ་ལ་སོགས་པ་དེ་དག་ཐམས་ཅད་དོན་དམ་པར་བཀག་པ་ཡིན་ནོ། །མཛད་པ་པོས་བསྟན་པ་ཉིད་ཀྱིས་ཞེས་བྱ་བ་ནི་སྒྲའི་བསྟན་བཅོས་ཀྱི་མཚན་ཉིད་ལས་བྱེད་པ་པོའི་འདོད་པ་མཆོག་ནི་ལས་ཡིན་ནོ་ཞེས་འབྱུང་བས། འདིར་ཡང་རྟེན་ཅིང་འབྲེལ་བར་འབྱུང་བ་བདེན་པ་
གཉིས་སུ་བསྟན་པའི་ཕྲིན་ལས་ལ་སྟོན་པར་མཛད་པའི་མཛད་པ་པོ་ནི་བཅོམ་ལྡན་འདས་ཡིན་ལ། བཅོམ་ལྡན་འདས་ཀྱིས་ཀུན་རྫོབ་ཀྱི་བདེན་པ་དང་། དོན་དམ་པའི་བདེན་པ་གཉི་ག་བསྟན་པའི་སྒོ་ཉིད་ཀྱིས་སོ། །བཞེད་པ་མཆོག་ཡིན་པའི་ཕྱིར་རོ་ཞེས་བྱ་བ་ནི་མཛད་པ་པོ་བཅོམ་ལྡན་འདས་ཀྱིས་ཀུན་རྫོབ་