གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀུན་དུ་བཟང་པོའི་དགེ་འདུན་ཡིན་ནོ་ཞེས་ཇི་སྐད་གསུངས་པ་ཡིན་ནོ། །དེ་ལྟ་བས་ན་དབུ་མའི་བསྟན་བཅོས་ནི་བྱང་ཆུབ་སེམས་དཔའ་ཆེན་པོ་རྣམས་ཀྱི་དབང་དུ་མཛད་དེ་བསྟན་པ་ཡིན་གྱི། ཕལ་པའི་སྤྱོད་ཡུལ་མ་ཡིན་པ་དེའི་ཕྱིར། མི་ཤེས་པ་འདྲི་
བ་ཡིན་པར་རྟག་ཏུ་ཡང་མི་རུང་བས་གནས་བརྟན་བུདྡྷ་པཱ་ལི་ཏའི་རྣམ་པར་བཤད་པ་དེ་རིགས་པ་མ་ཡིན་ནོ། །འདིར་ཁ་ཅིག་ན་རེ། ཁྱེད་ཀྱི་སྔར། འགག་པ་མེད་པ་སྐྱེ་མེད་པ། །ཞེས་བསྟན་བཅོས་ཀྱི་ལུས་རྣམ་པར་བཞག་པ་དེ་ལ། ཁོ་བོ་ཅག་གི་ཚིག་དེ་ནི་བཟང་པོ་མ་ཡིན་ཏེ། འདི་ལྟར་སྐྱེ་བའི་འོག་ཏུ་འགག་པ་
འགགས་པར་རིགས་ཏེ། དེ་སྔོན་དུ་འགྲོ་བ་ཅན་ཡིན་པའི་ཕྱིར་ཆད་པ་བཞིན་ནོ་ཞེས་བྱ་བ་སྨྲས་པ་ན། ཁྱེད་ན་རེ། འཁོར་བ་ལ་ཐོག་མ་མེད་པའི་ཕྱིར་འགག་པ་སྔོན་དུ་འགྲོ་བ་ཅན་གྱི་སྐྱེ་བ་ཡང་ཕྱིས་དགག་པར་ཁས་མ་བླངས་པར་གཏན་ཚིགས་མ་ངེས་པའི་སྐྱོན་ཡོད་དོ། །འགག་པ་ནི་སྐྱེ་བའི་རིམ་པ་ལ་མི་ལྟོས་པའི་
ཕྱིར་དང་། དོན་བརྟག་པ་ཡིན་པའི་ཕྱིར་དང་། ཚིག་གཞན་དུ་བྱས་ན་ཡང་ཐལ་བ་མཚུངས་པར་ཉེ་བར་གནས་པའི་ཕྱིར་ཉེས་པ་མེད་དོ་ཞེས་ཟེར་ཏེ། སྐྱེ་བ་སྔར་འགག་པའི་ཚིག་བཞག་པར་བསྒྲུབས་ནས། དེའི་འོག་ཏུ་སྐྱེ་བ་མེད་པ་སྒྲུབ་པའི་སྐབས་སུ། བདག་ལས་མ་ཡིན་གཞན་ལས་མིན། །གཉིས་ལས་
མ་ཡིན་རྒྱུ་མེད་མིན། །དངོས་པོ་གང་དག་གང་ན་ཡང་། །སྐྱེས་པ་ནམ་ཡང་ཡོད་མ་ཡིན། །ཞེས་བྱ་བས་འགག་པ་བས་སྐྱེ་བ་འགག་པ་སྔར་བསྒྲུབས་པས། ང་ཡང་སྐྱེ་བ་མེད་པར་བསྟན་པའི་འོག་ཏུ་འགག་པའམ་ཆད་པ་མེད་པ་བསྟན་པའི་རིགས་ན་དེ་མི་སྟོན་པར། འོང་བ་མེད་པ་དང་འགྲོ་བ་མེད་པའི་ཚིག་གི་དོན་
སྟོན་པར་བྱེད་པས་དེའི་ཕྱིར་ཁྱེད་དབུ་མ་པའི་བསྟན་བཅོས་ལ་ལན་འགའ་ཡང་ལྟག་འོག་ངེས་པ་མེད་དོ་ཞེས་ཟེར་བའི་ཕྱོགས་སྔ་མ་ཁོང་ནས་དབྱུང་བ་དེའི་ལན་དུ། འདིར་འགྲེལ་པ་བྱེད་པ་ཉིད་ཀྱིས། འཇིག་རྟེན་ནི་ཕལ་ཆེར་བྱ་བ་མང་པོའི་ཐ་སྙད་ཀྱི་དབང་གིས་བྱ་བའི་དངོས་པོ་ལ་མངོན་པར་ཞེན་པས་མངོན་པར་ཞེན་
པའི་ཟུག་རྔུ་དེ་བསལ་བའི་ཕྱིར་འགྲོ་བའི་མཚན་ཉིད་ཀྱི་བྱ་བ་གཅིག་བསལ་ན་བྱ་བ་ལྷག་མ་བསལ་བ་ཡང་སླ་བས་དེའི་ཕྱིར་ཕྱོགས་སྔ་མ་ཉེ་བར་གཞག་གོ་ཞེས་བྱ་བ་སྨྲས་སོ། །འདི་སྐད་བསྟན་ཏེ། འཇིག་རྟེན་ཐམས་ཅད་ནི་སྐྱེ་བ་ལ་མངོན་པར་ཞེན་པ་ཡིན་པས་དེའི་ཕྱིར་འགག་པ་བས་སྐྱེ་བ་དགག་པར་སྔར་བསྟན་པ་མཛད་པ་