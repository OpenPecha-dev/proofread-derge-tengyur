དཔེར་ན་རྔ་བོ་ཆེའི་སྒྲ་བཞིན་ནོ་ཞེས་བྱ་བ་འདི་ནི་དཔེ་ཡིན་པར་སྦྱར་རོ། །དེ་ལ་སྙན་ཚིག་གི་སྒྲ་ཞེས་བྱ་བ་ནི་མུ་སྟེགས་དཔྱོད་པ་ཅན་གྱི་རིག་བྱེད་རྣམ་པ་བཞིའོ། །ངེས་བརྗོད་ཀྱི་རིག་བྱེད་དང་། མཆོད་སྦྱིན་གྱི་རིག་བྱེད་དང་། སྙན་ཚིག་གི་རིག་
བྱེད་དང་། སྲིད་སྲུང་གི་རིག་བྱེད་ཅེས་བྱ་བ་དག་ལས་སྙན་ཚིག་གི་རིག་བྱེད་ཅེས་བྱ་བའི་སྒྲ་སྟེ། ཡི་གེའི་བདག་ཉིད་དོ། །སྙན་ཚིག་གི་སྒྲ་ཞེས་བྱ་བ་དེ་ཁྱད་པར་ཅན་དེ་ལ་བསྒྲུབ་པར་བྱ་བ་ཆོས་མི་རྟག་པ་དང་། སྒྲུབ་པའི་ཆོས་སྒྲ་སྤྱི་ཡིན་པའི་ཕྱིར་ཞེས་བྱ་བ་དེ་གཉིས་ཡོད་པས་
ཆོས་ཅན་ནོ། །མི་རྟག་སྟེ་ཞེས་བྱ་བ་ནི་སྙན་ཚིག་གི་སྒྲ་ཁྱད་པར་ཅན་དེ་མི་རྟག་པར་བསྒྲུབ་པར་བྱ་བ་སྟེ་དེ་མི་རྟག་པར་རྗེས་སུ་དཔག་པ་ཡིན་ནོ། །སྒྲ་ཡིན་པའི་ཕྱིར་ཞེས་བྱ་བ་ནི་སྤྱི་ཕྱོགས་ཀྱི་ཆོས་ཡིན་པར་བསྟན་པ་སྟེ། སྙན་ཚིག་གི་སྒྲ་ཁྱད་པར་ཅན་དེ་ཅིའི་ཕྱིར་མི་རྟག་ཅེ་ན། སྒྲ་
སྤྱི་ཡིན་པའི་ཕྱིར་དེ་ཡང་མི་རྟག་གོ་ཞེས་བསྟན་པ་ཡིན་ནོ། །དཔེར་ན་རྔ་བོ་ཆེའི་སྒྲ་བཞིན་ནོ་ཞེས་བྱ་བ་ནི་དཔེར་ན་རྔ་བོ་ཆེའི་སྒྲ་ཞེས་བྱ་བ་ཁྱད་པར་ཅན་དེ་ནི་མི་རྟག་སྟེ། སྒྲ་སྤྱི་ཡིན་པའི་ཕྱིར་རོ་ཞེས་བྱ་བ་དང་འདྲ་བར་སྙན་ཚིག་གི་སྒྲ་ཁྱད་པར་ཅན་དེ་ཡང་མི་རྟག་སྟེ། སྒྲ་སྤྱི་ཡིན་པའི་ཕྱིར་རོ་
ཞེས་བྱ་བར་སྦྱར་ཏེ། དཔེར་ན་འདི་ནི་ཤིང་ཡིན་ཏེ་ཤིང་ཤ་པ་ཡིན་པའི་ཕྱིར་རོ་ཞེས་བྱ་བ་བཞིན་ནོ། །འདི་སྐད་བསྟན་ཏེ། དཔེར་ན་སྦྱོར་བའི་ཚིག་འདི་ལ་སྙན་ཚིག་གི་སྒྲ་ཁྱད་པར་ཅན་ཕྱོགས་སུ་བྱས་པ་ལ། སྒྲ་སྤྱི་ཕྱོགས་ཀྱི་ཆོས་ཡིན་པར་བསྟན་པས་དེ་དམ་བཅས་པའི་དོན་གྱི་ཕྱོགས་
གཅིག་ཡིན་ཡང་གཏན་ཚིགས་སུ་མི་རུང་ངོ་། །དེ་བཞིན་དུ་འདིར་ཡང་གཞན་གྱིས་ཡོངས་སུ་བརྟགས་པའི་རྐྱེན་མེར་མེར་པོ་དང་ནུར་ནུར་པོ་ལ་སོགས་པ་གཞན་ཁྱད་པར་ཅན་དག་ཕྱོགས་སུ་བྱས་པ་ལ། གཞན་སྤྱི་ཕྱོགས་ཀྱི་ཆོས་ཡིན་པར་བསྟན་པས་དེ་དམ་བཅས་པའི་དོན་གྱི་ཕྱོགས་
གཅིག་ཡིན་ཡང་གཏན་ཚིགས་སུ་རུང་ངོ་ཞེས་བྱ་བར་སྦྱར་རོ། །དེ་ཉིད་བསྟན་པའི་ཕྱིར། དམ་བཅས་པའི་དོན་གྱི་ཕྱོགས་གཅིག་གཏན་ཚིགས་ཉིད་དུ་གྲུབ་པ་མཐོང་བས་ཞེས་བྱ་བ་སྨྲས་ཏེ། འདིས་ནི་ཁྱད་པར་ཅན་ཕྱོགས་སུ་བྱས་པ་ལ་སྤྱི་ཕྱོགས་ཀྱི་ཆོས་ཡིན་པའི་དོན་བསྟན་ཏོ། །དེ་ལ་