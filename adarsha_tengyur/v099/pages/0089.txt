ཀྱི་བདེན་པ་ཡང་བསྟན་པར་བཞེད་ལ། དོན་དམ་པའི་བདེན་པ་ཡང་བསྟན་པར་བཞེད་པ་ལས་སྐབས་འདིར་བཅོམ་ལྡན་འདས་ཀྱིས་བསྟན་པར་བཞེད་པ་མཆོག་ནི་དོན་དམ་པའི་བདེན་པ་ཡིན་པའི་ཕྱིར་མཛད་པ་པོའི་བཞེད་པ་མཆོག་གི་ཕྲིན་ལས་དོན་དམ་པ་ཡིན་པས། འགག་པ་
དང་། སྐྱེ་བ་དང་ཆད་པ་དང་། རྟག་པ་དང་། འོང་བ་དང་། འགྲོ་བ་དང་། དོན་ཐ་དད་པ་དང་། དོན་གཅིག་པ་ཞེས་བྱ་བ་དེ་དག་ཐམས་ཅད་དོན་དམ་པར་བཀག་པ་ཁོ་ན་ཡིན་པར་ཤེས་པར་བྱའོ། །དེ་ལྟར་ཡང་བཅོམ་ལྡན་འདས་ཀྱིས་བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པ་ལས། རབ་འབྱོར་
འདི་དག་ཐམས་ཅད་ནི་ཐ་སྙད་དུ་བསྟན་པ་ཡིན་གྱི་དོན་དམ་པར་ནི་མ་ཡིན་ནོ་ཞེས་གསུངས་པའི་ཕྱིར་རོ། །སྤྲོས་པ་ཉེར་ཞི་ཞེས་བྱ་བ་ནི་བརྗོད་པའི་བདག་ཉིད་ལ་མངོན་པར་ཞེན་པ་ཞི་བའི་ཕྱིར་རོ་ཞེས་བྱ་བ་ལ། བརྗོད་པ་ཞེས་བྱ་བ་ནི་བརྗོད་པར་བྱ་བའི་དངོས་པོ་རྣམས་མངོན་སུམ་དུ་བྱས་ཏེ་ཚིག་གི་སྒྲར་བརྗོད་
པ་ནི་བརྗོད་པ་ཞེས་བྱའོ། །བདག་ཉིད་ལ་ཞེས་བྱ་བ་ནི་བརྗོད་པ་དེའི་ངོ་བོ་ཉིད་ལའོ། །མངོན་པར་ཞེན་པ་ཞེས་བྱ་བ་ནི་བརྗོད་པའི་བདག་ཉིད་གང་ལ་མངོན་པར་ཞེན་པ་དང་། ཆགས་པ་དང་། ལྷག་པར་ཆགས་པ་ཡོད་པ་དེ་ནི་བརྗོད་པའི་བདག་ཉིད་ལ་མངོན་པར་ཞེན་པའོ། །ཞི་བའི་ཕྱིར་རོ་ཞེས་བྱ་བ་ནི་ཉེ་
བར་ཞི་བའི་ཕྱིར་ཏེ། བརྗོད་པའི་བདག་ཉིད་ལ་མངོན་པར་ཞེན་པ་དེ་ཞི་བའི་ཕྱིར་སྤྲོས་པ་ཉེར་ཞི་ཞེས་བྱའོ། །འདི་ལྟར་གང་ལ་བརྗོད་པར་འདོད་པའི་མངོན་པར་ཞེན་པ་ཡོད་པ་དེ་ལ་བརྗོད་པའི་བདག་ཉིད་ཀྱི་སྤྲོས་པ་འབྱུང་གི། གང་ལ་བརྗོད་པར་འདོད་པའི་མངོན་པར་ཞེན་པ་མེད་པ་དེ་ལ་བརྗོད་པའི་བདག་ཉིད་
ཀྱི་སྤྲོས་པ་མི་འབྱུང་ཞིང་ཉེ་བར་ཞི་བར་འགྱུར་བའི་ཕྱིར་རོ། །ཞི་ཞེས་བྱ་བ་ནི་གནོད་པ་ཐམས་ཅད་དང་བྲལ་བའི་ཕྱིར་རམ། ངོ་བོ་ཉིད་ཀྱིས་སྟོང་པའི་ཕྱིར་རོ་ཞེས་བྱ་བ་ལ། གནོད་པ་ཐམས་ཅད་དང་བྲལ་བའི་ཕྱིར་ཞེས་བྱ་བ་ནི་འདི་ལས་དབུལ་བ་ལ་སོགས་པའི་སྡུག་བསྔལ་གྱིས་གནོད་པར་གྱུར་པ་ནི་གཞན་
གྱི་ནོར་དབྲོག་པ་ལ་སོགས་པ་ལ་བརྩོན་པའི་ཕྱིར་མ་ཞི་བ་ཡིན་ལ། ཞེ་སྡང་ལ་སོགས་པ་ཉོན་མོངས་པ་སྐྱེས་པས་ཀྱང་གནོད་པ་བྱེད་པས་མ་ཞི་བ་ཡིན་གྱི། རྟེན་ཅིང་འབྲེལ་བར་འབྱུང་བ་འདི་ནི་གནོད་པ་ཐམས་ཅད་དང་བྲལ་བའི་ཕྱིར་ཞི་བ་ཡིན་ནོ། །ངོ་བོ་ཉིད་ཀྱིས་སྟོང་པའི་ཕྱིར་རོ་ཞེས་བྱ་བ་ནི་སྐྱེ་བ་མེད་