སྒྲུབ་པའི་ཆོས་ཡོད་པ་ཉིད་དག་ཡོད་པ་དེའི་དབང་གིས་དཔེ་བསྟན་དགོས་སོ་ཞེས་བྱ་བའི་ཐ་ཚིག་གོ། །དེ་ལ་དཔེ་ནི་ཞེས་བྱ་བ་ནི་འོག་ནས་དོན་དམ་པར་ནང་གི་སྐྱེ་མཆེད་རྣམས་བདག་ལས་སྐྱེ་བ་མེད་པར་ངེས་ཏེ་ཡོད་པའི་ཕྱིར། དཔེར་ན་ཤེས་པ་ཡོད་པ་ཉིད་བཞིན་ནོ་ཞེས་འབྱུང་བའི་
དཔེ་དེའོ། །བསྒྲུབ་པར་བྱ་བ་ཆོས་ཞེས་བྱ་བ་ནི་བསྒྲུབ་པར་བྱ་བ་ཉིད་ཆོས་ཡིན་པས་བསྒྲུབ་པར་བྱ་བ་ཆོས་སོ། །ཡང་ན་དེ་ནི་བསྒྲུབ་པར་བྱ་བ་ཡང་ཡིན་ལ་ཆོས་ཀྱང་ཡིན་པས་བསྒྲུབ་པར་བྱ་བ་ཆོས་ཞེས་བསྡུ་བར་བྱའི། བསྒྲུབ་པར་བྱ་བའི་ཆོས་ཞེས་ནི་བསྡུ་བར་མི་བྱའོ། །བསྒྲུབ་པར་བྱ་བ་ཆོས་དེ་ཡང་གང་
ཞེ་ན། སྐབས་འདིར་ནི་སྐྱེ་བ་མེད་པ་ཞེས་བྱ་བ་ཡིན་པར་སྦྱར་རོ། །སྒྲུབ་པའི་ཆོས་ཞེས་བྱ་བ་ནི་བདག་ལས་སྐྱེ་བ་མེད་པ་སྐྱེ་བ་མེད་པ་སྒྲུབ་པའི་ཆོས་ཏེ་གཏན་ཚིགས་སོ། །སྒྲུབ་པའི་ཆོས་དེ་གང་ཞེ་ན། སྐབས་འདིར་ནི་ཡོད་པ་ཉིད་ཅེས་བྱ་བ་ཡིན་པར་སྦྱར་རོ། །དབང་གིས་ཏེ་ཞེས་བྱ་བ་ནི་ཆོས་ཅན་ནང་གི་སྐྱེ་
མཆེད་ལ་སོགས་པ་གང་ལ་བསྒྲུབ་པར་བྱ་བ་ཆོས་བདག་ལས་སྐྱེ་བ་མེད་པ་ཡོད་པའི་དབང་དང་སྒྲུབ་པའི་ཆོས་ཡོད་པ་ཉིད་ཡོད་པའི་དབང་གིས་ཆོས་ཅན་དེའི་དཔེ་ཤེས་པ་ཡོད་པ་ཉིད་ལ་སོགས་པ་བསྟན་དགོས་པའོ། །དེ་བསྟན་པའི་ཕྱིར་བསྒྲུབ་པར་བྱ་བ་དང་སྒྲུབ་པའི་ཆོས་གྲགས་པ་དང་ལྡན་པའི་ཆོས་
ཅན་གྱི་དཔེ་ཡིན་པའི་ཕྱིར་རོ་ཞེས་བྱ་བ་སྨྲས་ཏེ། ཆོས་ཅན་ནང་གི་སྐྱེ་མཆེད་ལ་སོགས་པ་གང་ལ་བསྒྲུབ་པར་བྱ་བ་ཆོས་བདག་ལས་སྐྱེ་བ་མེད་པ་རྒོལ་བ་དང་ཕྱིར་རྒོལ་བ་གཉི་ག་ལ་གྲགས་པ་དང་། སྒྲུབ་པའི་ཆོས་ཡོད་པ་ཉིད་རྒོལ་བ་དང་། ཕྱིར་རྒོལ་བ་གཉི་ག་ལ་གྲགས་པ་ཡོད་པ་དེ་ནི་བསྒྲུབ་པར་བྱ་བ་དང་སྒྲུབ་
པའི་ཆོས་གྲགས་པ་དང་ལྡན་པའི་ཆོས་ཅན་ཞེས་བྱའོ། །ཆོས་ཅན་དེའི་དཔེ་ཡིན་པའི་ཕྱིར་དཔེ་ནི་བསྒྲུབ་པར་བྱ་བ་དང་། སྒྲུབ་པའི་ཆོས་ཀྱི་དབང་གིས་བསྟན་དགོས་སོ་ཞེས་བྱ་བར་སྦྱར་རོ། །དེ་ལ་བསྒྲུབ་པར་བྱ་བ་ཆོས་གྲགས་པ་ཞེས་བྱ་བ་ནི། བདག་ལས་སྐྱེ་བ་མེད་པ་ཞེས་བྱ་བ་རྒོལ་བ་དང་ཕྱིར་རྒོལ་བ་
གཉི་ག་ལ་གྲགས་པའོ། །སྒྲུབ་པའི་ཆོས་གྲགས་པ་ཞེས་བྱ་བ་ནི་སྐྱེ་བ་མེད་པ་སྒྲུབ་པའི་ཆོས་ཡོད་པ་ཉིད་ཅེས་བྱ་བ་རྒོལ་བ་དང་ཕྱིར་རྒོལ་བ་གཉི་ག་ལ་གྲགས་པའོ། །དེ་གཉིས་དང་ལྡན་པའི་ཆོས་ཅན་ཞེས་བྱ་བ་ནི་བསྒྲུབ་པར་བྱ་བ་ཆོས་གྲགས་པ་དང་སྒྲུབ་པའི་ཆོས་གྲགས་པ་དེ་གཉིས་དང་ལྡན་པའི་ཆོས་ཅན་