པའི་ཕྱོགས་འདི་ལ་ཡང་འགྲོ་བ་མེད་པར་འགོག་པར་བྱེད་དོ། །དེའི་ཕྱིར་གང་གི་ཚེ་ཐ་སྙད་དུ་འགྲོ་བ་དང་ལྡན་པར་གྲགས་པའི་འགྲོ་བ་པོ་ཡང་འགྲོ་བར་མི་འཐད་པ་དེའི་ཚེ་འགྲོ་བ་པོ་མ་ཡིན་པ་འགྲོ་བས་སྟོང་པ་ནི་མི་འགྲོ་བ་ཁོ་ན་ཡིན་ཏེ། འགྲོ་བ་དང་བྲལ་བའི་ཕྱིར་རོ་ཞེས་བྱ་བར་
དགོངས་སོ་ཞེས་བྱ་བ་སྨྲས་ཏེ། སྔར་རེ་ཞིག་འགྲོ་པོ་མི་འགྲོ་སྟེ་ཞེས་བཤད་པས་ཀུན་རྫོབ་ཀྱི་ཐ་སྙད་དུ་འགྲོ་བ་དང་ལྡན་པར་གྲགས་པའི་འགྲོ་བ་པོ་ཡང་སྡོད་པ་པོ་བཞིན་དུ་འགྲོ་བར་མི་འཐད་པ་དེའི་ཚེ། འདི་འགྲོ་བ་པོ་མ་ཡིན་པ་འགྲོ་བའི་བྱ་བས་སྟོང་པ་དོན་དམ་པར་འགྲོ་བ་ག་ལ་འགྱུར་ཏེ་
མི་འགྱུར་རོ་ཞེས་བྱ་བར་སློབ་དཔོན་གྱིས་དགོངས་སོ། །འདི་ལ་དགག་པ་མི་མཐུན་པ་ཡང་ཡོད་དེ་དེ་བསྟན་པའི་ཕྱིར། གལ་ཏེ་འགྲོ་བ་པོ་མ་ཡིན་ན་ནི་ཇི་ལྟར་འགྲོ། འོན་ཏེ་འགྲོ་ན་ནི་འགྲོ་བ་པོ་མ་ཡིན་པ་ཞེས་བྱར་མི་རུང་ངོ་ཞེས་བྱ་བ་སྨྲས་སོ། །ཡང་ན། འགྲོ་བ་པོ་མིན་འགྲོ་བ་མིན། །ཞེས་
བྱ་བ་ནི་ཆོས་མཐུན་པའི་དཔེ་ཉེ་བར་གཞག་པ་ཡིན་ནོ་ཞེས་བྱ་བ་ནི། འགྲོ་བ་པོ་མིན་འགྲོ་བ་མིན། །ཞེས་ཡང་བཟླས་པ་འདི་ནི་འགྲོ་བ་པོ་མ་ཡིན་པ་མི་འགྲོ་བར་སྒྲུབ་པའི་ཕྱོགས་ཀྱི་ཆོས་སྔར་དམ་བཅས་པ་དེའི་ཆོས་མཐུན་པའི་དཔེ་ཉེ་བར་གཞག་པ་ཡིན་པར་སྦྱར་རོ། །གལ་ཏེ་དེ་ཆོས་མཐུན་པའི་
དཔེ་ཉེ་བར་གཞག་པ་ཡིན་ན་ནི་འོ་ན་དམ་བཅས་པའི་ཕྱོགས་ཉེ་བར་གཞག་པ་གང་ཡིན་ཞེ་ན། དེའི་ཕྱིར་འདི་ལ་འགྲོ་བ་དང་མི་ལྡན་པ་ཉིད་ཀྱི་འགྲོ་བ་པོ་མ་ཡིན་པ་ནི་བསྒྲུབ་པར་བྱ་བ་ཡིན་པར་ཤེས་པར་བྱ་སྟེ། འགྲོ་བ་པོ་མིན་འགྲོ་བ་མིན། །ཞེས་བྱ་བའི་དབང་དུ་བྱས་པའི་ཕྱིར་རོ་ཞེས་བྱ་བ་སྨྲས་
ཏེ། སྔར། འགྲོ་བ་པོ་མིན་འགྲོ་བ་མིན། །ཞེས་བཤད་པ་ནི་དམ་བཅས་པའི་ཕྱོགས་ཉེ་བར་གཞག་པ་ཡིན་ལ། འདིར། འགྲོ་བ་པོ་མིན་འགྲོ་བ་མིན། །ཞེས་ཀྱང་བཟླས་ཏེ། བཤད་པ་འདི་ནི་སྔར་དམ་བཅས་པའི་ཕྱོགས་ཉེ་བར་གཞག་པ་དེའི་ཆོས་མཐུན་པའི་དཔེ་ཉེ་བར་གཞག་པ་ཡིན་
པར་སྦྱར་ཏེ། འདི་ལ་འགྲོ་བ་དང་མི་ལྡན་པ་ཉིད་ཀྱི་འགྲོ་བ་པོ་མ་ཡིན་པ་ནི་བསྒྲུབ་པར་བྱ་བ་ཡིན་པར་ཤེས་པར་བྱ་སྟེ། སྔར། འགྲོ་བ་པོ་མིན་འགྲོ་བ་མིན། །ཞེས་དམ་བཅས་པ་དེའི་དབང་དུ་བྱས་པའི་ཕྱིར་རོ། །འགྲོ་བ་པོ་མ་ཡིན་པ་མི་འགྲོ་བར་སྒྲུབ་པའི་ཕྱོགས་འདི་ལ་སྒྲུབ་པའི་ཆོས་གང་ཞེ་ན།