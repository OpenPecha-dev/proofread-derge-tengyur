སོགས་པ་སྐྱེད་པར་བྱེད་པའི་ཕྱིར་རོ་ཞེས་བྱ་བར་སྦྱར་རོ་ཞེས་དེ་ལ་གནས་པ་ཞེས་བྱ་བ་ནི་བསྐལ་པ་བར་མ་ཉི་ཤུར་འཇིག་རྟེན་གནས་པའི་མཚན་ཉིད་དོ། །འབྱུང་བ་ཞེས་བྱ་བ་ནི་དང་པོ་རླུང་གི་དཀྱིལ་འཁོར་འབྱུང་བ་ནས་སེམས་ཅན་དམྱལ་བ་འབྱུང་བའི་བར་དུ་འཇིག་རྟེན་
ཆགས་པའི་མཚན་ཉིད་དོ། །འཇིག་པ་ཞེས་བྱ་བ་འདི་ལྟ་སྟེ། འཇིག་པའི་བསྐལ་པ་འབྱུང་བའི་ཚེ། སེམས་ཅན་དམྱལ་བ་ལ་སོགས་པ་མེད་པས་སྣོད་ཀྱི་འཇིག་རྟེན་འཇིག་པའོ། །བདེ་བ་ཞེས་བྱ་བ་ནི་ལྷ་དང་མིའི་བདེ་བའོ། །སྡུག་བསྔལ་ཞེས་བྱ་བ་ནི་འཁོར་བའི་སྡུག་བསྔལ་ལོ། །
ཡར་སྐྱེ་བ་ཞེས་བྱ་བ་ནི་སྐྱེ་དགུའི་ཚེ་ལོ་བཅུ་པ་ནས་ལོ་བརྒྱད་ཁྲི་ལ་ཐུག་པའི་བར་དུ་ཡར་སྐྱེ་བའོ། །མར་འབྲི་བ་ཞེས་བྱ་བ་ནི་བསྐལ་པ་དང་པོ་ལ་སྐྱེ་དགུའི་ཚེ་ལོ་གྲངས་དཔག་ཏུ་མེད་པ་ནས་ལོ་བཅུ་པ་ལ་ཐུག་གི་བར་དུ་མར་འབྲི་བའོ། །སྐྱེད་པར་བྱེད་པའི་ཕྱིར་རོ་ཞེས་བྱ་བ་ནི་འཇིག་རྟེན་
གནས་པ་ལ་སོགས་པ་ཇི་སྐད་སྨོས་པ་དེ་དག་ལས་ཀྱིས་སྐྱེད་པར་བྱེད་པའི་ཕྱིར། སེམས་ཅན་དང་སྣོད་དུ་བགྲང་བའི་ཕྱིར་འཇིག་རྟེན་སྣ་ཚོགས་ཀྱི་རྒྱུའི་ལས་གང་ཡིན་པ་དེ་ཉིད་དབང་ཕྱུག་ཡིན་ནོ་ཞེ་ན་ཡང་ངོ་། །དེ་སྐད་ཅེས་ཟེར་ན། དེ་ནི་ཐ་སྙད་ཀྱི་ཕྱོགས་ལ་ནི་གྲུབ་པ་ལ་སྒྲུབ་པ་ཡིན་ནོ་
ཞེས་བྱ་བ་སྨྲས་ཏེ། འདི་ལྟར་འདིར་བྱེད་པ་པོ་ཉིད་ཀྱི་ཕྱིར་ནི་སངས་རྒྱས་པ་ལ་ཡང་ལས་ཀྱི་དབང་ཉིད་ཡིན་པར་གྲུབ་པའི་ཕྱིར་རོ། །དོན་དམ་པར་ནི་མ་ཡིན་ཏེ་ཞེས་བྱ་བ་ནི་བསམས་ཏེ་སྨྲས་པ་ཡིན་ཏེ། སངས་རྒྱས་པ་ལ་ཐ་སྙད་ཀྱི་ཕྱོགས་ལ་ནི་སེམས་ཅན་དང་། སྣོད་དུ་བགྲང་བའི་འཇིག་
རྟེན་སྣ་ཚོགས་ཀྱི་རྒྱུའི་ལས་དབང་ཕྱུག་ཡིན་པར་གྲུབ་པ་ཡིན་གྱི། དོན་དམ་པར་ནི་མ་ཡིན་ཏེ། དོན་དམ་པར་ནི་ལས་ཀྱི་སྐྱེ་བ་ཡང་ཁས་མ་བླངས་པའི་ཕྱིར་རོ་ཞེས་བྱ་བར་སྦྱར་རོ། །དེ་ལྟར་ཡང་འཕགས་པ་དཀོན་མཆོག་བརྩེགས་པའི་མདོ་ལས། གང་ལ་ལས་མེད་པ་དང་ལས་ཀྱི་འབྲས་བུ་
མེད་པ་དེ་ནི་འཕགས་པ་རྣམས་ཀྱི་རིགས་ཡིན་ལ། འཕགས་པ་རྣམས་ཀྱི་རིགས་གང་ཡིན་པའི་རིགས་དེ་ལ་ནི་ལུས་ཀྱི་ལས་མི་བྱེད། ངག་གི་ལས་མི་བྱེད། ཡིད་ཀྱི་ལས་མི་བྱེད་དོ་ཞེས་ཇི་སྐད་གསུངས་པ་ལྟ་བུའོ། །གཞན་གྱིས་ཀྱང་ཁོ་བོས་སངས་རྒྱས་པ་ལ་དགའ་བས་ལས་