དེ་བཞིན་དུ་འཕགས་པ་ཚངས་པས་ཞུས་པའི་མདོ་ལས་ཀྱང་། འདི་སྐད་ཅེས་གང་དུ་སྲེད་པ་ཐམས་ཅད་འགག་པ་དེ་ནི་སྐྱེ་བ་མེད་པའོ། །གང་སྐྱེ་བ་མེད་པ་དེ་ནི་བྱང་ཆུབ་པོ། །འཇིག་རྟེན་ནི་སྐྱེ་བ་ལ་མངོན་པར་ཞེན་ཏེ་འདི་ལ་སངས་རྒྱས་འབྱུང་བ་ཡང་མེད་ལ། མྱ་ངན་ལས་འདའ་བ་ཡང་མེད་དོ་
ཞེས་བྱ་བ་གསུངས་ཏེ་བཅོམ་ལྡན་འདས་ལ་ཚངས་པ་ཁྱད་པར་སེམས་ཀྱིས་ཞུས་པ། བཅོམ་ལྡན་འདས་སྐྱེ་བ་མ་མཆིས་པའི་མཚན་ཉིད་གང་ལགས། བཅོམ་ལྡན་འདས་ཀྱིས་བཀའ་སྩལ་པ། གང་དུ་སྲེད་པ་ཐམས་ཅད་འགག་པ་དེ་ནི་སྐྱེ་བ་མེད་པའོ་ཞེས་གསུངས་སོ། །འདི་སྐད་བསྟན་ཏེ། ཉོན་
མོངས་པ་ཐམས་ཅད་སྤོངས་པ་ནི་སྐྱེ་བ་མེད་པར་རྟོགས་པས་ཐོབ་པོ་ཞེས་བྱ་བའི་ཐ་ཚིག་གོ། །གང་སྐྱེ་བ་མེད་པ་དེ་ནི་བྱང་ཆུབ་པོ་ཞེས་བྱ་བས་ནི་འདི་སྐད་བསྟན་ཏེ། སྐྱེ་བ་མེད་པ་ལ་སྐྲག་པར་མི་བྱ་སྟེ། འདི་ལྟར་སྐྱེ་བ་མེད་པ་ཉིད་བྱང་ཆུབ་ཡིན་པའི་ཕྱིར་རོ་ཞེས་བསྟན་ཏོ། །འཇིག་རྟེན་ནི་སྐྱེ་བ་ལ་
མངོན་པར་ཞེན་ཏེ། འདི་ལ་སངས་རྒྱས་འབྱུང་བ་ཡང་མེད་ལ་མྱ་ངན་ལས་འདའ་བ་ཡང་མེད་དོ་ཞེས་བྱ་བས་ནི་འདི་སྐད་བསྟན་ཏེ། གང་གི་ཕྱིར་འཇིག་རྟེན་ནི་སྐྱེ་བ་ལ་མངོན་པར་ཞེན་པ་དེའི་ཕྱིར་མངོན་པར་རྫོགས་པར་འཚང་མི་རྒྱའོ། །མངོན་པར་རྫོགས་པར་སངས་རྒྱས་པ་ལ་ནི་སངས་རྒྱས་འབྱུང་བ་རྣམ་
པར་རྟོག་པ་ཡང་མེད་ལ། ཡོངས་སུ་མྱ་ངན་ལས་འདའ་བར་རྣམ་པར་རྟོག་པ་ཡང་མེད་དོ། །དེ་བཞིན་དུ་མདོ་སྡེ་གཞན་དག་ལས་ཀྱང་འདི་སྐད་ཅེས། གང་གི་ཕུང་པོ་སྐྱེ་མེད་ཅིང་། །འབྱུང་བ་མེད་པ་ཡོངས་ཤེས་པས། །དེ་དག་འཇིག་རྟེན་སྤྱོད་འགྱུར་བ། །འཇིག་རྟེན་འདི་ནི་གནས་པ་མིན། །
ཞེས་གསུངས་སོ། །འདི་སྐད་བསྟན་ཏེ། གང་དག་གི་ཕུང་པོ་རྣམས་སྐྱེ་བ་མེད་པ་དང་། འབྱུང་བ་མེད་པ་ཡོངས་སུ་ཤེས་པས་དེ་དག་ནི་འཇིག་རྟེན་འདི་ན་སྤྱད་པར་འགྱུར་ཡང་། འཁོར་བའི་སྡུག་བསྔལ་དག་གིས་མི་གོས་ཤིང་འཁོར་བ་ཇི་སྲིད་པར་སེམས་ཅན་གྱི་དོན་བྱེད་པར་འགྱུར་རོ་ཞེས་བྱ་བ་
ལ་སོགས་པ་གསུངས་པ་དེ་དག་གྲུབ་པ་ཡིན་ནོ་ཞེས་བྱ་བ་ནི། སྐྱེ་བ་མེད་པར་སྟོན་པ་མདོ་སྡེའི་མཐའ་དེ་དག་ལ་སོགས་པ་གཞན་ཡང་མཐའ་ཡས་པ་དག་ལས་རྟེན་ཅིང་འབྲེལ་པར་འབྱུང་བ་སྐྱེ་བ་མེད་པའི་དོན་འདི་ཉིད་གསུངས་པ་དེ་དག་གྲུབ་པའི་ཕྱིར། རྟོག་གེ་སྐམ་པོའི་བསྟན་བཅོས་ཙམ་ཉི་