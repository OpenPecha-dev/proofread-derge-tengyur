ཚངས་པའི་སྒོ་ང་ཆེན་པོ་གསལ་ཞིང་འབར་བ་དེ་སྨིན་ཅིང་འཕྲུགས་པའི་ནང་ནས། འཇིག་རྟེན་ཐམས་ཅད་ཀྱི་མེས་པོ་ཚངས་པ་ཞེས་བྱ་བ་གདོང་བཞི་པ་ལ་རལ་པ་ཅན་པདྨའི་སྐྱེ་གནས་ནས་བྱུང་བ་པདྨའི་སྟན་ལ་འདུག་པ་འབྱུང་བར་འགྱུར་ཏེ། འཇིག་རྟེན་
ཐམས་ཅད་ཀྱི་མེས་པོ་ཚངས་པ་དེས་སྐྱེ་དགུ་ཐམས་ཅད་བྱས་ནས། འཇིག་རྟེན་འཆགས་ཤིང་གནས་པར་འགྱུར་རོ་ཞེས་བྱ་བ་དེ་ལྟར་འདོད་ཅེས་གྲག་གོ། །གལ་ཏེ་རྡུལ་ཕྲ་རབ་དག་ཇི་སྐད་སྨོས་པའི་རིམ་པ་དེས་ས་ལ་སོགས་པ་ཆ་ཤས་ཅན་གྱི་རྫས་ཀྱི་རྩོམ་པ་ཉིད་ཡིན་པ་འདི་ཇི་ལྟར་
ངེས་པར་ཤེས་པར་བྱ་ཞེ་ན། འདི་ལྟར་མེ་གྱེན་དུ་འབར་བ་དང་། རླུང་ཐད་ཀར་འགྲོ་བ་དང་། རྡུལ་ཕྲ་རབ་དང་། ཡིད་དག་ནི་མ་མཐོང་བས་བྱེད་དུ་བཅུག་པ་ན་བསྐལ་པ་དང་པོའི་ལས་བྱེད་པ་ཡིན་པས་མེ་གྱེན་དུ་འབར་བ་དང་། རླུང་ཐད་ཀར་འགྲོ་བ་ལ་སོགས་པ་གང་ཡིན་པ་འདི་ནི་ཆོས་དང་
ཆོས་མ་ཡིན་པའི་མཐུ་ཡིན་ནོ། །ཕྱིར་ཟློག་པར་བྱེད་དེ་ཞེས་བྱ་བ་ནི་དེ་ལྟར་བྱེ་བྲག་པ་དེ་དག་དབུ་མ་པ་ལ་ཕྱིར་རྒོལ་བ་ཉིད་དུ་གནས་པར་བྱེད་པ་སྟེ། སྔར་བསྟན་མ་ཐག་པའི་སྒྲུབ་པ་དེ་ཉིད་ལ་གནས་པར་བྱེད་ཅེས་བྱ་བའི་ཐ་ཚིག་གོ། །ཇི་ལྟར་ཕྱིར་ཟློག་པར་བྱེད་ཅེ་ན། དེའི་ཕྱིར་གཞན་
ཡིན་པའི་ཕྱིར་ཞེས་བྱ་བ་གཏན་ཚིགས་ཀྱི་དོན་ཡོན་ཏན་ཡིན་པར་རྟོག་ན་ནི་རང་ལ་མ་གྲུབ་པའི་དོན་ཉིད་དོ། །དེ་ལས་གཞན་པའི་དོན་ཡིན་པར་རྟོག་ན་ནི་གྲགས་པའི་གནོད་པར་འགྱུར་རོ་ཞེས་བྱ་བ་སྨྲས་ཏེ། གཞན་ཡིན་པའི་ཕྱིར་ཞེས་བྱ་བ་ནི་དབུ་མ་པའི་སྦྱོར་བའི་ཚིག་ལས་དོན་དམ་
པར་ནང་གི་སྐྱེ་མཆེད་རྣམས་དེ་དག་གི་རྐྱེན་གཞན་དག་ལ་སྐྱེ་བ་མེད་དེ། གཞན་ཡིན་པའི་ཕྱིར་ཞེས་བྱ་བ་དང་། དོན་དམ་པར་གཞན་བརྗོད་པར་འདོད་པ་མིག་ལ་སོགས་པ་ནང་གི་སྐྱེ་མཆེད་འགྲུབ་པར་བྱེད་པ་དག་རྐྱེན་མ་ཡིན་པར་ངེས་ཏེ། གཞན་མ་ཡིན་པའི་ཕྱིར་ཞེས་སྨྲས་པ་གང་
ཡིན་པ་སྟེ། དབུ་མ་པའི་གཏན་ཚིགས་ཀྱི་དོན་གཞན་ཡིན་པའི་ཕྱིར་ཞེས་བྱ་བ་དེའོ། །གཏན་ཚིགས་ཀྱི་དོན་ཞེས་བྱ་བ་ཡང་དབུ་མ་པའི་གཏན་ཚིགས་ཀྱི་དོན་ཏེ་གཞན་ཡིན་པའི་ཕྱིར་ཞེས་བྱ་བ་དེ་ཉིད་དོ། །ཡོན་ཏན་ཡིན་པར་རྟོག་ན་ནི་ཞེས་བྱ་བ་ནི་དབུ་མ་པའི་གཏན་ཚིགས་ཀྱི་དོན་