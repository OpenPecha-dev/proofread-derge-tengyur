པར་ཕྱེ་བ་ཞེས་བྱ་བ་ནི་ཆ་ཐ་དད་པར་རྣམ་པར་གནས་པ་སྟེ། ས་ལ་སོགས་པའི་རྐྱེན་ཏོ། །རྣམ་པར་མ་ཕྱེ་བ་ཞེས་བྱ་བ་ནི་ཆ་ཐ་དད་པར་རྣམ་པར་གནས་པ་མ་ཡིན་པ་སྟེ། ས་བོན་རྒྱུའོ། །བྱེད་རྒྱུ་རྣམ་པར་ཕྱེ་བ་ཉིད་བསྟན་པའི་ཕྱིར། ས་ལ་སོགས་པ་ཞེས་བྱ་བ་སྨྲས་ཏེ། ས་དང་
ཆུ་དང་མེ་དང་རླུང་ཞེས་བྱ་བ་དག་གོ། །བྱེད་རྒྱུ་རྣམ་པར་མ་ཕྱེ་བ་ཉིད་བསྟན་པའི་ཕྱིར་ས་བོན་ཞེས་བྱ་བ་སྨྲས་ཏེ། ནས་ལ་སོགས་པ་འབྲུ་རྣམས་སོ། །མཚན་ཉིད་ཅེས་བྱ་བ་ནི་ས་ལ་སོགས་པ་དང་ས་བོན་གྱི་མཚན་ཉིད་དོ། །དེ་དག་ལས་ཞེས་བྱ་བ་ནི་བྱེད་རྒྱུ་རྣམ་པར་ཕྱེ་བ་དང་། 
རྣམ་པར་མ་ཕྱེ་བ་ས་ལ་སོགས་པ་དང་། ས་བོན་གྱི་མཚན་ཉིད་དེ་དག་ལས་སོ། །འབྲས་བུ་མྱུ་གུ་ཞེས་བྱ་བ་སྐྱེའོ་ཞེས་སྨྲ་ཞིང་ཞེས་བྱ་བ་ནི་འབྲས་བུ་གང་ལ་མྱུ་གུ་ཞེས་བྱ་བའི་མིང་ཡོད་པ་དེ་ནི་འབྲས་བུ་མྱུ་གུ་ཞེས་བྱ་བའོ། །སྐྱེའོ་ཞེས་སྨྲ་ཞིང་ཞེས་བྱ་བ་ནི་མུ་སྟེགས་གྲངས་ཅན་དག་
བྱེད་རྒྱུ་རྣམ་པར་ཕྱེ་བ་དང་། རྣམ་པར་མ་ཕྱེ་བ་ས་ལ་སོགས་པ་དང་། ས་བོན་གྱི་མཚན་ཉིད་དག་ལས་འབྲས་བུ་མྱུ་གུ་ཞེས་བྱ་བ་སྐྱེའོ་ཞེས་སྨྲ་ཞིང་ངོ་། །གཉིས་ལས་སྐྱེ་བར་སེམས་པས་ཞེས་བྱ་བ་ནི་དངོས་པོ་རྣམས་བདག་དང་གཞན་གཉིས་ལས་སྐྱེ་བར་སེམས་པ་སྟེ། གང་གི་ཕྱིར་བྱེད་
རྒྱུ་རྣམ་པར་མ་ཕྱེ་བ་ས་བོན་གྱི་མཚན་ཉིད་ལས་འབྲས་བུ་མྱུ་གུ་ཞེས་བྱ་བའི་མཚན་ཉིད་ཐ་མི་དད་པ་དེའི་ཕྱིར་དངོས་པོ་རྣམས་བདག་ལས་སྐྱེ་བ་དང་གང་གི་ཕྱིར་བྱེད་རྒྱུ་རྣམ་པར་ཕྱེ་བ་ས་ལ་སོགས་པའི་མཚན་ཉིད་དག་འབྲས་བུ་མྱུ་གུ་ཞེས་བྱ་བའི་མཚན་ཉིད་ལས་ཐ་དད་པ་དེའི་ཕྱིར་དངོས་
པོ་རྣམས་གཞན་ལས་སྐྱེ་བ་དང་། དེ་བཞིན་དུ་གང་གི་ཕྱིར་བྱེད་རྒྱུ་རྣམ་པར་མ་ཕྱེ་བ་འཇིམ་པ་དང་། རྒྱུ་སྤུན་དང་། རྩི་རྐྱང་ལ་སོགས་པའི་མཚན་ཉིད་དག་ལས་འབྲས་བུ་བུམ་པ་དང་སྣམ་བུ་དང་སབ་མ་ལ་སོགས་པའི་མཚན་ཉིད་ཐ་མི་དད་པ་དེའི་ཕྱིར། དངོས་པོ་རྣམས་བདག་ལས་
སྐྱེ་བ་དང་། གང་གི་ཕྱིར་བྱེད་རྒྱུའི་རྣམ་པར་ཕྱེ་བ་མྱུ་གུ་དང་། འཁོར་ལོ་ལ་སོགས་པ་དང་། ཚིག་པ་དང་། ཐག་ཟངས་ལ་སོགས་པ་དང་། ལག་ཆ་དང་། སབ་མ་མཁན་ལ་སོགས་པའི་མཚན་ཉིད་དག་འབྲས་བུ་བུམ་པ་དང་། སྣམ་བུ་དང་། སབ་མ་ལ་སོགས་པའི་མཚན་