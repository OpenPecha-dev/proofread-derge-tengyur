གིས་ཁོང་དུ་ཆུད་པར་བྱ་བར་འདོད་ནས་སོ། །ལུང་ཇི་ལྟ་བ་བཞིན་དུ་ཞེས་བྱ་བ་ནི་རང་གི་བློས་མ་ཡིན་པར་རོ། །དེ་ལྟར་ན་བརྩམས་པ་འདི་ཟློས་པ་དང་དོན་མེད་པར་ཡང་མི་འགྱུར་ཏེ། སེམས་ཅན་རྗེས་སུ་དཔག་པ་དང་སུན་དབྱུང་བ་ལ་མི་མཁས་པ་རྣམས་ཀྱི་བློ་གྲོས་རབ་ཏུ་དབྱེ་བ་ལ་
འཇུག་པའི་ཕྱིར་རོ། །ཡང་ན་ལུང་ཇི་ལྟ་བ་བཞིན་དུ་ཞེས་བྱ་བ་ནི་ངེས་པའི་དོན་ཇི་ལྟ་བ་དང་དྲང་བའི་དོན་ཇི་ལྟ་བ་དེ་དག་དེ་ཁོ་ན་བཞིན་དུ་རྣམ་པར་བཤད་པ་སྟེ། དེའི་ཕྱིར་ངེས་པའི་དོན་དང་དྲང་བའི་དོན་བཟློག་པ་ལེགས་པ་མ་ཡིན་པ་དེ་སྤང་བའི་ཕྱིར་ཡང་རྣམ་པར་བཤད་པ་ལ་ཉེས་པ་མེད་དོ། །དབུ་མའི་ཞེས་
བྱ་བ་ལ། དབུ་མ་ཞེས་བྱ་བ་ནི་སྙིང་པོ་སྟེ་ཚིག་ལས་འབྱུང་བ་ཐམས་ཅད་ཀྱི་ནང་ནས་དབུ་མའི་ལམ་འདི་མཆོག་དང་སྙིང་པོ་ཡིན་པའོ། །གསུང་རབ་གཞན་དག་ནི་ཆད་པ་དང་རྟག་པའི་མཐའ་སྟོན་པའི་ཕྱིར་སྙིང་པོ་མ་ཡིན་ལ། དབུ་མ་ནི་ཆད་པ་དང་རྟག་པའི་མཐའ་སེལ་བས་དེའི་ཕྱིར་སྙིང་པོ་ཡིན་
པས་དབུ་མ་ཞེས་བྱའོ། །ཡང་ན་དབུ་མ་ཞེས་བྱ་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་སྐྱེ་བ་མེད་པ་ལ་སོགས་པའི་དངོས་པོ་བསྡུས་པའི་བསྟན་བཅོས་ནམ་མཁའ་ལྟ་བུ་དག་གི་ནང་ནས་བཏུས་པའི་ཕྱིར་དབུ་མའོ། །ཡང་ན་དབུ་མ་པ་ཞེས་བྱ་བ་ནི་དངོས་པོ་དང་། དངོས་པོ་མེད་པའི་མཐའ་
སྤངས་པས་འདིར་དབུ་མའི་ལམ་བསྟན་པ་སྟེ། མཐའ་གཉིས་སྤང་བའི་ཐབས་ནི་བསྟན་བཅོས་འདི་མཐའ་དག་ཏུ་རྣམ་པར་འཆད་མོད་ཀྱི། འོན་ཀྱང་མཐའ་གཉིས་སྤང་བ་ལ་ངོ་མཚར་སྐྱེ་བ་རྣམས་ཀྱི་དོན་དུ་ཕྱོགས་ཙམ་ཞིག་བརྗོད་པར་བྱ་སྟེ། དོན་དམ་པར་ན་དངོས་པོ་ཐམས་ཅད་སྐྱེ་བ་མེད་པའི་ཕྱིར་
དངོས་པོའི་མཐར་འཛིན་པ་ཡང་མེད་ལ། དངོས་པོ་མེད་པའི་མཐར་འཛིན་པ་ཡང་མེད་དོ། །འདི་ལྟར་ཞིག་ནས་མེད་པ་ལྟར་དངོས་པོ་ཞིག་པས་དངོས་པོ་མེད་པར་གདགས་ཏེ། དཔེར་ན་རིང་པོ་ལ་ལྟོས་ཏེ་ཐུང་ངུ་དང་། ཕ་རོལ་ལྟོས་ཏེ་ཚུ་རོལ་དུ་གདགས་པ་ལྟ་བུ་ཡིན་ན་དོན་དམ་པར་དངོས་པོ་སྐྱེ་བ་
མེད་པའི་ཕྱིར་གང་ཞིག་པས་དངོས་པོ་མེད་པའམ། གང་ལ་ལྟོས་ནས་གདགས་པར་འགྱུར་ཏེ། སློབ་དཔོན་ཉིད་ཀྱིས། གལ་ཏེ་དངོས་པོ་མ་གྲུབ་ན། །དངོས་མེད་གྲུབ་པར་མི་འགྱུར་རོ། །དངོས་པོ་གཞན་དུ་འགྱུར་བ་ནི། །དངོས་མེད་ཡིན་པར་སྐྱེ་བོ་སྨྲ། །ཞེས་ཇི་སྐད་གསུངས་པ་ལྟ་བུའོ། །བསྟན་