ལ་སོགས་པའི་དོན་རྣམས་ནི་ངག་ལ་སོགས་པའི་དོན་ལ་ཕན་པར་བྱེད་པ་ཉིད་ཡིན་གྱི་ཞེས་བརྟགས་པ་དེ་ནི་མི་རིགས་པའོ། །ཅིའི་ཕྱིར་ཞེ་ན། ཆོས་ཐམས་ཅད་སྐད་ཅིག་མ་མ་ཡིན་པས་ཚིག་གི་དོན་བརྗོད་མ་ཐག་ཏུ་འགགས་པས་ངག་གི་དོན་མ་བྱུང་བ་ལ་ཕན་པར་བྱེད་པ་ཉིད་དུ་མི་རིགས་པ་དང་། དེ་བཞིན་
དུ་ངག་གི་དོན་བརྗོད་མ་ཐག་ཏུ་འགགས་པས་ཀྱང་རབ་ཏུ་བྱེད་པའི་དོན་མ་བྱུང་བ་ལ་ཕན་པར་བྱེད་པ་ཉིད་དུ་མི་རིགས་པ་དང་། རབ་ཏུ་བྱེད་པའི་དོན་བརྗོད་མ་ཐག་ཏུ་འགགས་པས་ཀྱང་བསྟན་བཅོས་ཀྱི་དོན་མ་བྱུང་བ་ལ་ཕན་པར་བྱེད་པ་ཉིད་དུ་མི་རིགས་པའི་ཕྱིར་རོ། །སྔར་ཚིག་གི་ཕྱོགས་གཅིག་ནི་ལམ་དུ་
འགྲོ་བ་བཞིན་ནོ་ཞེས་བརྟགས་པ་ནི་རིགས་པ་ཁོ་ན་ཡིན་ཏེ། ཚིག་གི་ཕྱོགས་གཅིག་ནི་ཡི་གེ་ཡིན་ལ། ཡི་གེ་ལ་ནི་ཐ་སྙད་མེད་པས་འདུ་བྱེད་བསྐྱེད་པར་མི་ནུས་པའི་ཕྱིར་ངག་ལ་སོགས་པའི་དོན་ལ་ཕན་པར་བྱེད་པ་ཉིད་མ་ཡིན་པས། འདིར་ཡང་དང་པོར་མ་བསྟན་ཏེ། དཔེར་ན་རྐང་པའི་ཕྱོགས་གཅིག་
ནི་འགྲོ་བ་ལ་ཕན་པར་བྱེད་པ་ཉིད་མ་ཡིན་པ་བཞིན་ནོ་ཞེས་བསྟན་པའི་ཕྱིར་རོ། །དེ་ལྟ་བས་ན་སློབ་དཔོན་གྱིས་ཉེས་པར་སྨྲས་པ་ཉིད་ཡིན་ནོ་ཞེས་ཟེར་བའི་ཕྱོགས་སྔ་མ་ཁོང་ནས་དབྱུང་བ་གང་ཡིན་པ་དེ་ནི་དེ་ལྟ་མ་ཡིན་ནོ། །ཕྱོགས་སྔ་མ་ཁོང་ནས་དབྱུང་བ་དེ་དག་དེའི་ལན་གྱི་དབུ་མ་པའི་གྲུབ་པའི་མཐའ་
སྨྲ་བ་ཁ་ཅིག་དང་། འགྲེལ་པ་བྱེད་པས་ཇི་སྐད་སྨྲས་པའི་གཞུང་འདི་ཉིད་ལ་ཤེས་རབ་སྒྲོན་མ་རྒྱ་ཆེར་འགྲེལ་བར་བྱེད་པའི་སློབ་དཔོན་ཡོན་ཏན་བྱིན་ཞེས་བྱ་བ་གཞན་ཞིག་ནི་འདི་སྐད་ཅེས་ཀྱང་ཟེར་ཏེ། འདིར་གཞན་དག་ན་རེ། བཅོམ་ལྡན་འདས་ལ་མངོན་པར་བསྟོད་དེ། བསྟན་བཅོས་མཛད་པར་
བཞེད་ནས་ཞེས་སྨྲས་ན། དེའི་ཕྱིར་བསྟན་བཅོས་བྱེད་པར་འདོད་པས་བསྟན་བཅོས་ཉིད་བྱ་བ་ཡིན་ན་འདིར་འགག་པ་མེད་པ་ལ་སོགས་པའི་ཚིག་གི་དོན་བརྒྱད་པོ་དག་ཙམ་ཁོ་ན་ཞིག་དང་པོ་ཁོ་ནར་སྨོས་ལ། བསྟན་བཅོས་ནི་མ་སྨོས་པས་དེའི་ཕྱིར། སློབ་དཔོན་གྱིས་ཉེས་པར་སྨྲས་པ་ཉིད་ཡིན་ནོ་
ཞེས་ཟེར་བའི་ཕྱོགས་སྔ་མ་ཁོང་ནས་དབྱུང་བ་དེའི་ལན་ནི། དེ་ལ་ཚིག་གི་དོན་རྟོགས་པ་མེད་པར་ངག་དང་། རབ་ཏུ་བྱེད་པ་དང་། བསྟན་བཅོས་ཀྱི་དོན་མི་རྟོགས་པས་དེའི་ཕྱིར་དང་པོ་ཁོ་ནར་ཚིག་གི་དོན་བརྗོད་པར་བྱའོ་ཞེས་བྱ་བའི་གཞུང་འདི་ཡིན་ནོ། །ཁ་ཅིག་ན་རེ་ཚིག་ལ་སོགས་པའི་དོན་