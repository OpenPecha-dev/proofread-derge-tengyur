པར་གནས་པར་བྱའོ། །དེ་ལྟར་བྱས་ནས་དེའི་འོག་ཏུ་ཞག་གཅིག་ཡན་ཆད་ནམ་བཤགས་པའི་ཚོགས་པ་རྙེད་པ་ན་དགེ་སློང་བསྙེན་པར་རྫོགས་པ་རང་བཞིན་དུ་གནས་པ་ལྟ་བ་དང་མཚན་མཐུན་པ་ལྟུང་བ་མིང་དང་རིགས་ལས་མི་མཐུན་པ་མཚམས་ཀྱི་ནང་ན་འདུག་པ་གཅིག་གི་མདུན་དུ་ཙོག་པུར་འདུག་
སྟེ། ཐལ་མོ་སྦྱར་བ་བཏུད་ནས། ལྟུང་བའི་སྡེ་ཚན་གྱི་མིང་དང་། གང་བྱུང་བའི་རིགས་སྨོས་ཏེ་བཤགས་པར་བྱའོ། །དེའི་སྔགས་ནི་འདི་ཡིན་ཏེ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་སྤང་བའི་ལྟུང་བྱེད་ཀྱི་སྡེ་ཚན་ལས་རིགས་འདི་ཞེས་བགྱི་བའི་དངོས་
གཞི་བྱུང་སྟེ། བདག་དགེ་སློང་མིང་འདི་ཞེས་བགྱི་བ་ལྟུང་བ་དེ་ཚེ་དང་ལྡན་པའི་མདུན་དུ་འཆགས་སོ། །བཤགས་ན་ནི་བདག་བདེ་ལ་རེག་པར་གནས་པར་འགྱུར་གྱི། མ་བཤགས་ན་ནི་མི་འགྱུར་རོ་ཞེས་ལན་གསུམ་བཟླས། ཉན་པས་ལྟུང་བ་མཐོང་ངམ་ཞེས་སྨྲ་ཞིང་འཆགས་པས་མཐོང་ངོ་ཞེས་
བརྗོད་པར་བྱ། ཉན་པས་ཕྱིན་ཆད་སྡོམ་མམ་ཞེས་སྨྲ་ཞིང་། འཆགས་པས་སྡོམ་མོ་ཞེས་བརྗོད་པར་བྱ་སྟེ། དེ་ལྟར་ལན་གསུམ་བཟླས། དེའི་རྗེས་སུ་ཉན་པས་ཐབས་ཡིན་ནོ་ཞེས་བརྗོད་པར་བྱ། འཆགས་པས་ལེགས་སོ་ཞེས་བརྗོད་པར་བྱ་སྟེ། དེ་ཙམ་གྱིས་ན་སྤང་བའི་ལྟུང་བྱེད་ཀྱི་ལྟུང་བའི་དངོས་
གཞི་ལས་ལྡང་ངོ་། །དེ་ལྟར་དངོས་གཞི་བཤགས་ན་དེའི་སྦྱོར་བ་དང་སྦྱོར་བའི་སྦྱོར་བ་ནི་ལོགས་ཤིག་ཏུ་བཤགས་མི་དགོས་སོ། །ལྟུང་བ་བཤགས་ནས་རྫས་སྤངས་ཤིང་བྲལ་བར་བྱས་པ་དེ་ཡང་ཅི་བདེར་སྤྱོད་དོ། །གང་ལ་སྤངས་ཤིང་བྲལ་བར་བྱས་པ་དེས་ཀྱང་རྫས་དེ་མི་བརྣོགས་པར་ཕྱིར་
དབུལ་ལོ། །མི་སྟེར་ན་དགུག་པར་བྱའོ། །སྤང་བའི་ལྟུང་བྱེད་ཕྱིར་བཅོས་པའི་ཆོ་ག་འདི་འོག་མ་གཞན་ཐམས་ཅད་ལ་ཡང་ཐུན་མོང་དུ་ཅི་རིགས་པར་སྦྱར་རོ། །འཆང་བའི་སྤང་བ་སྟེ་དང་པོ་བཤད་ཟིན་ཏོ།།      །།འབྲལ་བའི་སྤང་བའི་གླེང་གཞི་ཡང་བཅས་པ་དང་། གནང་བའི་དབང་གིས་རྣམ་
པ་གཉིས་ཏེ། བཅས་པའི་གླེང་གཞི་ནི་སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེའི་ཚེ་ན་དགེ་སློང་རྣམས་ལ་ཆོས་གོས་མང་པོ་ཉིད་འདི་ལྟ་བུ་བྱུང་སྟེ། དགེ་སློང་དབྱར་གནས་པར་ཁས་བླངས་པ་གང་ཡང་རུང་བས་