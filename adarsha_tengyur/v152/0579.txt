གཞུང་ནི་ཕྲན་ཚེགས་དག་ལས། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་དགེ་སློང་དག་གིས་རྒྱ་དང་། ཁབ་དང་། སྨན་ཕོར་དང་། ཕུལ་བའི་བཏུང་ཕོར་བཅང་བར་བྱ་བ་རྗེས་སུ་གནང་ངོ་། །དགེ་སློང་གིས་གསེར་དང་དངུལ་དང་བཻ་ཌཱུརྱ་དང་ཤེལ་ལས་
བྱས་པའི་རྒྱ་ལ་སོགས་པ་བཅང་བར་མི་བྱའོ་ཞེས་གསུངས་པ་ཡིན་ནོ། །གླེང་གཞི་དག་ལས་ཀྱང་བཅོམ་ལྡན་འདས་ཀྱིས་དུད་པའི་སྨན་གཅེའུ་བཅང་བར་བྱའོ་ཞེས་གསུངས་པ་དང་། ཞུས་པ་ཇི་ལྟ་བུ་ཞིག་བཅང་བར་བགྱི། བཀའ་སྩལ་པ་ཉེ་བ་འཁོར་རིན་པོ་ཆེ་ལས་བྱས་པ་མ་གཏོགས་སོ། །
སྣར་བླུགས་པའི་སྤྱད་དང་། ཕུལ་བའི་བཏུང་ཕོར་དང་། ཁབ་དང་། ཁབ་རལ་དང་། མིག་སྨན་གྱི་གབ་ཙེ་དང་། སྨན་ཕོར་དང་། རྐང་རྟེན་དང་། ཁྲིའུ་དང་། སྨན་གྱི་ནལ་ཟེ་བཅང་བར་བྱའོ། །ལྕགས་ཀྱི་གར་བུ་ལ་ལུ་གུ་རྒྱུད་གདགས་པར་བྱའོ་ཞེས་གསུངས་པ་ཐམས་ཅད་ལ་ཡང་ཇི་ལྟ་བུ་
ཞིག་བཅང་བར་བགྱི་ཞེས་བྱ་བ་ནས་ཇི་ལྟ་བུ་ཞིག་གདགས་པར་བགྱི་ཞེས་བྱ་བའི་བར་དུ་ཞུས་པ་དང་། ཉེ་བ་འཁོར་རིན་པོ་ཆེ་ལས་བྱས་པ་མ་གཏོགས་སོ་ཞེས་བཀའ་སྩལ་པ་དེ་ལྟ་བུའི་ཚིག་ཡོད་དོ། །ར་གན་དང་ཟངས་དང་ཁར་བ་དང་ཤིང་གི་ལྷུང་བཟེད་བདག་གིར་མི་བྱའོ། །ར་གན་ལ་
སོགས་པའི་ལྷུང་བཟེད་དེ་དག་བསྙེན་པར་རྫོགས་པའི་གནས་སྐབས་ཀྱི་སྔོན་རོལ་བསྙེན་པར་མ་རྫོགས་པའི་ཚེ་བདག་གིར་བྱས་པའམ། བདག་གིར་མ་བྱས་པ་གཞན་དང་འབྲེལ་བ་དག་ཀྱང་རུང་སྟེ་གལ་ཏེ་ཡོངས་སུ་སྤྱད་དགོས་པ་དེ་ལྟ་བུའི་རྐྱེན་ཅིག་བྱུང་བར་གྱུར་ན། སྨན་ཕོར་དུ་བསྔོས་
ཏེ་ཡོངས་སུ་སྤྱད་པར་བྱ་ཞིང་། བསོད་སྙོམས་ལ་སོགས་པ་ལ་བསྐུར་བར་བྱ་བར་བསླབ་པར་བྱའོ། །དེ་ལ་སྔ་མ་ཤོས་ཀྱི་ལུང་ནི་འདི་ཡིན་ཏེ། ཉེ་བར་མ་བཞག་པ་དག་ནི་ཉེ་བར་གཞག་པར་མི་བྱའོ་ཞེས་གསུངས་པའོ། །ཕྱི་མ་ཤོས་ཀྱི་ལུང་ནི་འདི་ཡིན་ཏེ། ཉེ་བར་བཞག་པ་དག་ནི་
སྨན་ཕོར་གྱི་ཡོངས་སུ་སྤྱད་པས་ཡོངས་སུ་ལོངས་སྤྱད་པར་བྱའོ་ཞེས་གསུངས་པ་ཡིན་ནོ། །ལྷུང་བཟེད་བྱིན་གྱིས་བརླབ་ཏུ་རུང་བ་ནི་གཉིས་ཏེ། ལྕགས་ལས་བྱས་པ་དང་། ས་ལས་བྱས་པའོ། །དེ་གཉིས་བྱིན་གྱིས་བརླབ་པར་བྱའོ། །རིན་པོ་ཆེའི་རྣམ་པ་བསྟན་པའི་ཕྱིར་ནོར་བུ་དང་།