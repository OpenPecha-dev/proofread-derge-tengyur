ཅན་མ་དང་འཇུད་མཐུན་མ་དང་། གཟུགས་འཚོང་མ་ལ་ཡང་རུང་སྟེ་ཞེས་བྱ་བའི་ཐ་ཚིག་གོ། །དགེ་འདུན་ལྷག་མའོ་ཞེས་བྱ་བ་ནི་སྔ་མ་བཞིན་ནོ། །དེ་ལ་ལྟུང་བ་ཇི་ལྟར་འགྱུར་ཞེ་ན་འདིར་ཡང་དངོས་གཞི་དང་སྦྱོར་བ་དང་སྦྱོར་བའི་སྦྱོར་བས་ལྟུང་བ་རྣམ་པར་
གཞག་པ་དང་། ལྟུང་བ་མེད་པ་དང་། བསླབ་པར་བྱ་བ་དང་། ཕྱིར་བཅོས་པ་རྣམས་ཀྱིས་འདིའི་མཚན་ཉིད་ཤེས་པར་བྱའོ། །དེ་ལ་འདིར་དངོས་གཞིའི་ལྟུང་བ་རྣམ་པར་གཞག་པ་ནི་སྨྱན་བྱ་བའི་ཐབས་ཀྱིས་སྐྱེས་པ་དང་བུད་མེད་གཞན་དང་གཞན་སྔ་མ་མི་མཐུན་པ་མཐུན་པར་
བསྒྲུབས་ཏེ། དེ་གཉིས་ཀྱི་མི་ཚངས་པར་སྤྱོད་པའི་དོན་ལ་ཕྲད་ན་དགེ་འདུན་ལྷག་མར་འགྱུར་རོ། །དེའི་བྱེ་བྲག་ནི་སྐྱེས་པ་དང་བུད་མེད་སྔ་མ་མི་མཐུན་པ་སྤྲད་པའི་དོན་དུ་མཐུན་པ་བསྒྲུབས་པའི་ཕྱིར་སྤྲད་པར་བྱ་བ་སྐྱེས་པའམ་བུད་མེད་གང་ཡང་རུང་བ་ལས་ཕྲིན་མནོས་པ་དང་ཕར་
བསྐྱལ་བ་དང་ཕྱིར་བསྐྱལ་བ་དེ་གསུམ་རྗེས་སུ་བསྒྲུབ་ཅིང་དེ་གཉིས་མི་ཚངས་པར་སྤྱོད་པའི་དངོས་པོར་ཕྲད་པར་གྱུར་ན་དགེ་འདུན་ལྷག་མའི་དངོས་གཞིར་འགྱུར་རོ། །མིའི་འགྲོ་བར་གཏོགས་པ་ཕོ་མོས་གཞན་སྔ་ན་མི་མཐུན་པ་ཕྲད་པའི་མཐུ་ཡོད་པ་དག་གི་སྨྱན་བྱས་སོ་ཅོག་ལ་ན་སྨད་
པ་མེད་དོ། །ཕྲིན་མནོས་ཏེ་ཕར་བསྐྱལ་ལ་ཕྲིན་ལན་མ་བསྐྱལ་ཡང་རྣམ་པ་གཞན་གྱིས་ཕྱིར་ཐོས་ཏེ་ཕྲད་པ་ལ་ན་སྨད་པ་མེད་དོ། །དགེ་སློང་མང་པོ་དགེ་འདུན་དུ་གྱུར་པས་ཀྱང་སྤྲད་པར་བྱ་བའི་ཡུལ་གཅིག་ལ་སྨྱན་བྱེད་ན་བྱེད་པ་པོ་རེ་རེའི་རྒྱུད་ལ་ན་སྨད་པ་མེད་དོ། །དགེ་སློང་
གཅིག་གིས་ཕྲད་པར་བྱ་བ་མང་པོ་དག་གི་ཡུལ་ལ་སྦྱོར་བ་གཅིག་གིས་སྨྱན་བྱེད་ན་སྤྲད་པར་བྱ་བ་རེ་རེའི་རྒྱུད་ལ་ན་སྨད་པ་མེད་དོ། །མངགས་པ་དང་མངགས་པས་མངགས་པ་དག་ལ་ན་སྨད་པ་མེད་དོ། །སྤྲད་པར་བྱ་བ་དེ་ནི་གཉིས་ཀྱི་བདག་པོ་ཕ་མ་ལ་སོགས་པ་ནི་སྤྲད་པར་བྱ་བ་ཉིད་
དང་འདྲ་སྟེ། དེ་ལ་ན་སྨད་པ་མེད་དོ། །སྤྲིང་ཡིག་དང་ལག་ཡིག་དང་ཡུལ་ཕྱོགས་དང་བརྡ་དང་མཚན་མ་རྣམས་ནི་ཚིག་དང་འདྲ་སྟེ། དེ་དག་ལ་ན་སྨད་པ་མེད་དོ། །སྨད་འཚོང་མ་ནི་ཐང་འགའ་ཕྲད་པ་ཞེས་བྱ་སྟེ། མི་མཐུན་པ་མཐུན་པར་བསྒྲུབ་པ་ཡིན་པས་དེ་ལ་ན་སྨད་པ་