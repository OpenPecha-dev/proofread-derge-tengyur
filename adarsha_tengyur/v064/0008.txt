པའི་སྒྱུ་འཕྲུལ་དྲ་བ་དེའི་མངོན་པར་རྫོགས་པར་བྱང་ཆུབ་པ་ནི་ཐོས་པ་དང་བསམ་པ་དང་བསྒོམ་པའི་མངོན་སུམ་དུ་མཛོད་ཅིག་པའོ། །རང་གི་དོན་འབའ་ཞིག་མ་ཡིན་པར་བསྟན་པ་ནི། ཉོན་མོངས་པས་ནི་སེམས་དཀྲུགས་ཤིང་། །ཞེས་བྱ་བ་སྟེ། ཀུན་འབྱུང་བའི་བདེན་པའི་ནང་དུ་གཏོགས་
པ་ཞེས་བྱ་བའི་དོན་ཏོ། །མི་ཤེས་འདམ་དུ་བྱིང་བ་ཡི། །ཞེས་བྱ་བ་ནི་སྡུག་བསྔལ་གྱི་བདེན་པའོ། །སྨན་པ་ནི་འཇིག་རྟེན་དང་ཐུན་མོང་གི་དངོས་གྲུབ་བོ། །བླ་མེད་འབྲས་བུ་ནི་འཇིག་རྟེན་ལས་འདས་པའི་དངོས་གྲུབ་བོ། །རྫོགས་པའི་སངས་རྒྱས་བཅོམ་ལྡན་འདས་ནི་ཤིན་ཏུ་རྣམ་
པར་དག་པའི་ཕྱིར་རྣམ་པར་སྣང་མཛད་དོ། །སྟོན་པ་ནི་མི་བསྐྱོད་པ་སྟེ་མེ་ལོང་ལྟ་བུའི་ཡིན་པའི་ཕྱིར་རོ། །འགྲོ་བའི་བླ་མ་ནི་ཅོད་པན་གསོ་པ་བས་ན་རིན་ཆེན་འབྱུང་ལྡན་གྱི་རང་བཞིན་ཡིན་པའི་ཕྱིར་རོ། །དམ་ཚིག་ཆེན་པོ་ནི་རྡོ་རྗེ་འཛིན་པ་སྟེ་མི་འདའ་བས་སོ། །དེ་ཉིད་མཁྱེན་པ་ནི་སྣང་
བ་མཐའ་ཡས་ཏེ་སོ་སོར་རྟོག་པས་སོ། །དབང་པོ་བསམ་པ་མཁྱེན་མཆོག་ནི་དོན་ཡོད་གྲུབ་པ་སྟེ་བྱ་བ་ནན་ཏན་གྲུབ་པས་སོ། །ཡུལ་གང་ལ་གསོལ་བ་འདེབས་ཤེ་ན། ཡེ་ཤེས་སྐུ་ནི་མེ་ལོང་ལྟ་བུའོ། །གཙུག་ཏོར་ཆེན་པོ་ནི་མཉམ་པ་ཉིད་དོ། །ཚིག་གི་བདག་པོ་ནི་སོ་སོར་ཀུན་དུ་
རྟོག་པའོ། །ཡེ་ཤེས་སྐུ་ནི་བྱ་བ་ནན་ཏན་ནོ། །རང་བྱུང་བ་ནི་ཤིན་ཏུ་རྣམ་པར་དག་པའོ། །འཇམ་དཔལ་ཡེ་ཤེས་སེམས་དཔའ་ཡི། །མིང་ནི་ཡང་དག་བརྗོད་པའི་མཆོག །ཅེས་བྱ་བར་སྦྱར་རོ། །གང་འདིར་འཁོར་གྱི་མིང་བརྗོད་པ་དེ་ལྟ་ན་ཡང་སྟོང་པ་ཉིད་བསྒོམ་པ་ལ་སོགས་པ་རྒྱུར་
གྱུར་པ་ནི་འབྲས་བུའི་གནས་སྐབས་ན་ཡང་ཡོངས་སུ་རྫོགས་པ་རྡོ་རྗེ་སྒེག་མོ་ལ་སོགས་པས་ཀྱང་དེ་ཉིད་བརྗོད་པ་ཡིན་པས་མི་འཐད་པ་ནི་ཅུང་ཟད་ཀྱང་མེད་དོ། །དོན་ཟབ་པ་ནི་དོན་ཟབ་པའི་བདེན་པ་ལ་འཇུག་པའོ། །རྒྱ་ཆེ་བ་ནི་ཀུན་རྫོབ་ཏུ་སྐུ་མདོག་དང་ཕྱག་མཚན་དང་དབྱིབས་ལ་སོགས་པ་
བསྟན་པའོ། །དེ་དག་ནི་བརྗོད་པར་བྱ་བའོ། །དོན་ཆེན་པོ་ནི་དངོས་གྲུབ་གསུམ་སྟེ་ཡེ་ཤེས་ཕུན་སུམ་ཚོགས་པའོ། །མཚུངས་པ་མེད་པ་ནི་ཡོན་ཏན་ཕུན་སུམ་ཚོགས་པའོ། །རབ་ཞི་བ་ནི་སྤོང་བ་ཕུན་སུམ་ཚོགས་པ་སྟེ། དེ་གསུམ་ནི་འབྲས་བུའོ། །ཐོག་མ་བར་དང་མཐར་དགེ་བ་ནི་ཐོས་པ་