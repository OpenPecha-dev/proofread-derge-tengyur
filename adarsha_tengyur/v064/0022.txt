པའི་བརྩོན་འགྲུས་དང་ལྡན་པས་རྡོ་རྗེ་ཁུ་ཚུར་ཡང་སྔ་མ་བཞིན་དུ་ལྷ་མོ་བཅུས་བསྐོར་བའོ། །དེ་སྐད་དུ་ཡང་། ལྷ་རྣམས་ཇི་ལྟར་རིགས་པར་ནི། །ཡོན་ཏན་བཅུ་ཡིས་ཡོངས་སུ་བསྐོར། །དེ་ཡི་ལྷ་མོ་བཅུ་པོ་ནི། །རྡོ་རྗེ་སྐྱིལ་ཀྲུང་ཕྱེད་པས་བཞུགས། །ཞེས་གསུངས་སོ།།          །།ད་ནི་ཚིགས་
སུ་བཅད་པ་བརྒྱད་ཀྱིས་རྡོ་རྗེ་སེམས་དཔའ་ལ་སོགས་པ་དེ་ཉིད་བསྟན་པ་ནི་ཐོག་མ་མེད་པ་ཞེས་བྱ་བ་ལ་སོགས་པ་སྨོས་ཏེ། ཀུན་གཞི་རྣམ་པར་ཤེས་པ་གནས་གྱུར་པ་མེ་ལོང་ལྟ་བུའི་ཡེ་ཤེས་སོ། །སྤྲོས་པ་མེད་པའི་བདག་ཉིད་ནི་སྤྲོས་པ་མི་མཉམ་པ་ཡིན་ལ་སྤྲོས་པ་མེད་པས་ན་མཉམ་པ་ཉིད་
དོ། །དེ་བཞིན་ཉིད་དག་ནི་རང་བཞིན་གྱིས་རྣམ་པར་དག་པ་དང་། དག་པའི་བདག་ནི་དྲི་མ་མེད་པའི་བདག་ཉིད་རྡོ་རྗེ་སེམས་དཔའོ། །བདེན་པར་སྨྲ་ཞིང་ནི་སོ་སོར་རྟོག་པའོ། །ཚིག་མི་འགྱུར་ནི་མཉམ་པ་ཉིད་དོ། །ཇི་སྐད་སྨྲས་པ་དེ་བཞིན་བྱེད་ནི་མེ་ལོང་ལྟ་བུ་དང་བྱ་བ་ནན་ཏན་གྲུབ་པ་སྟེ་རྡོ་རྗེ་རྒྱལ་
པོའོ། །གཉིས་མེད་ཅེས་པ་ནི་གཟུང་བ་དང་འཛིན་པ་དང་བྲལ་བའི་མེ་ལོང་ལྟ་བུའི་ཡེ་ཤེས་སོ། །གཉིས་སུ་མེད་པ་རྟོག་པ་ནི་སོ་སོར་ཀུན་དུ་རྟོག་པའོ། །བྱ་བ་ནན་ཏན་གྲུབ་པའི་ཡང་དག་པའི་མཐའ་ལས་རྣམ་པར་གནས་པ་མཉམ་པ་ཉིད་དེ་རྡོ་རྗེ་ཆགས་པའོ། །བདག་མེད་སེང་གེའི་སྒྲ་དང་
ལྡན་པ་ནི་མེ་ལོང་ལྟ་བུ་སྟེ། མདོ་སྡེ་རྒྱན་ལས་ཀྱང་། མེ་ལོང་ལྟ་བུ་བདག་མེད་པ། །ཞེས་གསུངས་སོ། །སོ་སོར་རྟོག་པ་དང་བྱ་བ་ནན་ཏན་གྲུབ་པས། མུ་སྟེགས་རི་དགས་ངན་འཇིགས་བྱེད་པ་སྟེ་རྡོ་རྗེ་ལེགས་པའོ། །ཀུན་དུ་འགྲོ་བ་ནི་མེ་ལོང་ལྟ་བུའོ། །དེ་སྐད་དུ་ཡང་མེ་ལོང་ལྟ་བུ་ནི་བདག་མེད་
པ་ཡོངས་སུ་ཆད་པ་མེད་པ་རྟག་ཏུ་འགྲོའོ་ཞེས་གསུངས་སོ། །ཆོས་ཐམས་ཅད་ལ་མཉམ་པར་འཇུག་པས་དོན་ཡོད་པར་འགྲོ་བས་མཉམ་པ་ཉིད་དོ། །དེ་བཞིན་གཤེགས་པའི་ཡིད་ལྟར་མགྱོགས། །ཞེས་བྱ་བ་ནི་སོ་སོར་རྟོག་པ་དང་བྱ་བ་ནན་ཏན་དང་ལྡན་པ་སྟེ་རྡོ་རྗེ་རིན་ཆེན་ནོ། །བྲལ་བའི་
འབྲས་བུ་ཡིན་པའི་ཕྱིར་རྒྱལ་བ་ནི་མེ་ལོང་ལྟ་བུའོ། །རྣམ་རྒྱལ་དགྲ་ལས་རྒྱལ་ནི་འབྲས་བུའི་སྒོ་ནས་མཉམ་པ་ཉིད་དོ། །རང་གི་ངོ་བོའི་སྒོ་ནས་སོ་སོར་ཀུན་དུ་རྟོག་པའོ། །འཁོར་ལོས་སྒྱུར་རྒྱལ་སྟོབས་པོ་ཆེ། །ཞེས་བྱ་བ་ནི་འཁོར་ལོ་དང་ངོ་བོའི་བྱ་བ་ནན་ཏན་གྲུབ་པ་སྟེ་རྡོ་རྗེ་ཉི་མའོ། །ཡེ་ཤེས་