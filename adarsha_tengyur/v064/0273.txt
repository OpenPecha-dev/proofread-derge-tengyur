སོགས་པ་ཉན་ཐོས་དྲུག་ཅུ་ཙམ་གྱིས་མཐོང་ནས་ཕྱིར་ཕྱིན་ནོ། །དེར་ལམ་དུ་ཤཱ་རིའི་བུས་དགེ་སློང་རྣམས་ལ་འཇམ་དཔལ་གྱི་ཡོན་ཏན་མང་དུ་བཤད་པས་དེས་ཀྱང་སྒྲིབ་པ་སྲབ་པར་གྱུར་ཏོ། །དེ་ནས་འོངས་པས་ལམ་དུ་འཇམ་དཔལ་དང་མཇལ་ནས་རྗེ་བཙུན་
ལ་ཤཱ་རིའི་བུས་དགེ་སློང་འདི་རྣམས་ནི་ཁྱེད་བལྟ་བར་འདོད་པས། དེར་རྗེ་བཙུན་གྱིས་གླང་ཆེན་ལྟ་སྟངས་ཀྱིས་གཟིགས་པ། དགེ་སློང་རྣམས་ཀྱིས་གདམས་ངག་ཞུས་པས། རྗེ་བཙུན་གྱིས་ཡོངས་སུ་མི་སྐྱོ་བའི་ཆོས་བཅུ་བཤད། སངས་རྒྱས་མཆོད་པ་ལ་མི་སྐྱོ་བ་དང་། 
ཆོས་ཚོལ་བ་དང་། བྱང་ཆུབ་ཏུ་སེམས་བསྐྱེད་པ་དང་། ཕ་རོལ་ཕྱིན་བཅུ་དང་། ཏིང་ངེ་འཛིན་སྒྲུབ་པ་དང་། ཐོས་པ་གཅིག་ནས་གཅིག་ཏུ་བྱ་བ་དང་སངས་རྒྱས་ཀྱི་ཞིང་སྦྱོར་བ་དང་། སེམས་ཅན་སྨིན་པ་དང་། ལྷ་བསྒོམ་པ་དང་། སངས་རྒྱས་ཀྱི་སྟོབས་ལ་སོགས་པ་བསྒྲུབ་པ་ལ་མི་སྐྱོ་བ་
དང་བཅུ་བཤད་ནས་དགེ་སློང་རྣམས་རྫོགས་པའི་བྱང་ཆུབ་ལ་བཀོད་ནས། དེར་སྐྱིད་པའི་འབྱུང་གནས་གྲོང་ཁྱེར་ན་ནགས་ཚལ་ཆེན་པོ་སྣ་ཚོགས་ཀྱིས་བརྒྱན་པར་མདོ་སྡེ་ཆོས་ཀྱི་དབྱིངས་ཀྱི་ཚུལ་རབ་ཏུ་སྣང་བ་ཞེས་བྱ་བ། མདོ་སྡེ་བྱེ་བ་ཁྲག་ཁྲིག་བརྒྱ་སྟོང་ཕྲག་བཅུ་ཐུན་མོང་དུ་བཤད། 
དུས་དེའི་ཚེ་རྒྱ་མཚོའི་ཀླུ་རྣམས་ཀྱིས་ཆོས་མཉན་པ་དང་ལྷ་དང་མིའི་ལུས་ཐོབ་བོ། །དུས་དེའི་ཚེ་འཇིག་རྟེན་གྱི་ཁམས་ཐམས་ཅད་དུ་ཡང་ཐེག་པ་གསུམ་གྱིས་འདུལ་བར་སྣང་ངོ་། །དུས་དེའི་ཚེ་སྐྱིད་པའི་འབྱུང་གནས་ཀྱི་མི་ཐམས་ཅད་དང་ཚོང་དཔོན་ནོར་བུ་བཟང་པོ་ལ་སོགས་པས་
རྗེ་བཙུན་ལ་ཕྱག་དང་བསྐོར་བ་བྱས་ནས་འཁོད་པ་ལས། དེ་ལ་ཁྱད་པར་དུ་ཚོང་དཔོན་གྱི་བུ་ནོར་བཟངས་ལ་གཟིགས་ནས་རྗེ་བཙུན་གྱིས་གཉིས་མེད་ཀྱི་ཡེ་ཤེས་བསྟན་ནོ། །དེ་ལྟ་བུའི་རྗེ་བཙུན་དེ་རང་གི་ཡོན་ཏན་ཅི་དང་ལྡན་ན་ཡོན་ཏན་ཤེས་པས་ཆོས་ཤེས་བཀྲ་ཤིས་པའོ། །
བཀྲ་ཤིས་ཀྱི་རྫས་བརྒྱད་འབྱུང་བའོ། །བཀྲ་ཤིས་ཀུན་གྱི་ནང་ན་རྗེ་བཙུན་བཀྲ་ཤིས་སོ། །གྲགས་པ་ནས་སྐྱབས་སུ་འོས་ཞེས་པ་ནི། སྔོན་རྗེ་བཙུན་རྒྱལ་བུ་ཐམས་ཅད་སྒྲོལ་ཞེས་བྱ་བར་གྱུར་པའི་དུས་སུ་ཆུ་བོ་ཆེན་པོའི་འགྲམ་ན་བཞུགས་པ་ལ་སྲོག་ཆགས་མང་པོ་མཐར་ནས་འདུག་