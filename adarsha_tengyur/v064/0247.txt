མཆོད་པ་ནས་སེལ་བར་བྱེད་ཀྱིས་བསྟན་ཏེ། འདི་ལ་གདུལ་བྱའི་དབང་དུ་ལོ་རྒྱུས་རེ་རེ་དག་འབྱུང་སྟེ། རི་རབ་ཀྱི་སྟེང་ན་ལྷའི་དབང་པོ་བརྒྱ་བྱིན་ཞེས་བྱ་བ། རྣམ་པར་རྒྱལ་བའི་ཁང་བཟངས་དང་གྲོང་ཁྱེར་བ་ལྟ་ན་སྡུག་དང་ཆུང་མ་དང་འཁོར་ལ་སོགས་པ་ལ་
ཆགས་པ་དེ་རྗེ་བཙུན་གྱིས་དེ་གཟིགས་ནས་འཇམ་དཔལ་འོད་དཔག་ཏུ་མེད་པའི་ལྷ་ཚོགས་ཀྱི་སྣང་བ་བསྟན་ནས། དེའི་འདོད་ཆགས་ལོག་སྟེ་སོ་སོར་རྟོག་པའི་ཡེ་ཤེས་སྐྱེས་ཏེ་མཆོད་པ་ནས་དགའ་བར་བྱེད་པའོ། །ལ་ལ་དག་དབང་ཕྱུག་དང་ཨ་མ་གཉིས་ལ་ཡང་ཟེར་རོ། །
ཞེ་སྡང་ཞེས་པ་ནི་སྔོན་དྲང་སྲོང་ཅིག་ནགས་ཁྲོད་ཅིག་ན་བསྒོམས་པ་ལས་ལྟ་བ་ལོག་ནས་ཞེ་སྡང་སྐྱེ་སྟེ་ཤིའོ། །དེར་ཤར་ཕྱོགས་ཀྱི་འབྱུང་པོ་དགེ་བའི་བུ་གཏོགས་འདོད་ཅན་ཞེས་བྱ་བར་སྐྱེས་ནས་ཡང་འབྱུང་པོའི་ལུས་འདིས་ཅི་བྱ་མི་ལུས་འདོད་པས་མིའི་མངལ་སྐྱུག་བྲོ་ནས།
བྲམ་ཟེའི་བུ་སུ་ཏྲ་ཞེས་བྱ་བ་མགོ་ནས་སྤྲུགས་པས་ཤ་རུས་ཟངས་ཀྱིས་སོང་བའི་སྦུབས་སུ་སོང་ནས་མི་དང་འགྲོགས་མ་ཤེས་ནས་དུར་ཁྲོད་དུ་རོ་མང་པོ་ཟོས་པས་རུ་ཏྲར་སོང་ནས་གྲོང་ཁྱེར་གསུམ་ཕུང་བར་བྱས། དེ་ཚེ་འཕོས་པས་ལྷ་མ་ཧཱ་དེ་བར་གྱུར་ཏེ་འཇིག་རྟེན་ན་མཐུ་ཆེ་བ་
རི་རབ་གླད་ལ་བསྐོར་བ། རྒྱ་མཚོ་ཧུབ་ཀྱིས་འཐུང་བ། ལྷ་མོ་ཨུ་མ་དང་གཉིས་རྟག་ཏུ་འཁྱུད་པ་རི་རབ་ཀྱི་བྱང་ཤར་མཚམས་ན་ཐོད་པ་དགུ་བརྩེགས་ཀྱི་ནང་ན་འཁོར་དཔག་ཏུ་མེད་པ་དང་བཅས་པ་དུས་ཀུན་དུ་ཚེ་འཕྲོག་མི་ནད་ཕྱུགས་ནད་མང་པོ་གཏོང་། དྲག་པོ་ཉི་ཤུ་རྩ་
བཞིས་འཛམ་བུའི་གླིང་ཉི་ཤུ་རྩ་བཞིར་སྤྱན་དྲངས་ནས་ལོག་པའི་ཚོགས་འཁོར་བྱེད་པ་དེ་རྗེ་བཙུན་གྱིས་གཟིགས་ནས་ཞེ་སྡང་མི་བསྐྱོད་པའི་ཁྲོ་བོའི་ལྷ་ཚོགས་སྤྲུལ་ཏེ་བཏུལ་བས་དེར་ཐུལ་ཏེ་ཞབས་འོག་མནན་པ་ལས་གྲོལ་བ་ནི་འོག་ནས་ཀྱང་བསྟན་ནོ། །ལ་ལ་ཁྱབ་འཇུག་འདུལ་
བའི་ཕྱིར་བསྟན་ཏེ། འོག་ནས་ཧ་ལ་ཧ་ལའི་སྐབས་ནས་སྟོན་ནོ། །གསུམ་པ་གཏི་མུག་བློ་སྟེ་ལ་སོགས་པ་ནི་སྔོན་ལྷ་ཚངས་པ་ཞེས་བྱ་བ་དབང་ཆེ་ཞེས་ཀུན་ལ་དབང་སྒྱུར་ཞིང་ཡང་ལས་རྒྱུ་འབྲས་མི་ཤེས་ནས་གཏི་མུག་སྟེ། དེ་གདུལ་བའི་ཕྱིར་གཏི་མུག་རྣམ་པར་སྣང་མཛད་ཀྱི་ལྷ་