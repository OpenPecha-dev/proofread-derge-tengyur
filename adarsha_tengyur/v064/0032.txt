ཀྱི་དུས་གསུམ་དོན་དམ་པར་དུས་མེད་པར་རྟོགས་པའི་ཆུ་བསྣམས་པ་ནི་སྤོས་ཀྱི་གླང་པོའོ། །སེམས་ཅན་རྣམས་ཀྱི་ནང་ན་ཡེ་ཤེས་ཀྱི་གཙོ་བོ་ཡོན་ཏན་ཐོད་ཅན་རྣམས་ཀྱི་ཅོད་པན་མེ་ཏོག་གི་ཕྲེང་བ་དང་བཅས་པ་བསྣམས་པ་ནི་ཡེ་ཤེས་ཏོག་གོ། །ཉོན་མོངས་པའི་ལུས་ཀུན་ལས་རྣམ་པར་གྲོལ་
ཞིང་ནམ་མཁའ་ལ་གནས་པའི་གཏེར་གྱི་མཛོད་ཕྱག་ན་བསྣམས་པ་ནི་བཟང་སྐྱོང་ངོ་། །ཡིད་བཞིན་ནོར་བུ་འཆང་ཞིང་སེམས་ཅན་ཀུན་ལ་ཁྱབ་པས་རིན་པོ་ཆེའི་མཛོད་སྟེར་བས་བློ་གྲོས་རྒྱ་མཚོའོ། །དཔག་བསམ་གྱི་ཤིང་དང་བུམ་པ་བཟང་པོ་ཕྱག་ན་བསྣམས་པས་བློ་གྲོས་མི་ཟད་པའོ། །སོ་སོར་
རྟོག་པའི་བྱེད་པས་སེམས་ཅན་ཀུན་གྱི་དོན་བྱེད་པའི་པདྨ་དང་ཕན་འདོགས་པའི་པོ་ཏི་བསྣམས་པས། སེམས་ཅན་གྱི་དགེ་བའི་བཤེས་གཉེན་ཏེ་སྤོབས་པ་བརྩེགས་པའོ། །ལས་རྒྱུ་འབྲས་བཟང་ངན་ཤེས་ཤིང་སེམས་ཅན་འདུལ་བའི་དུས་ཤེས་པ་ལ་ཕྱིར་མི་ལྡོག་པའི་དམ་ཚིག་ཤེས་པའི་
རལ་གྲི་ཕྱག་ན་བསྣམས་པའི་དམ་ཚིག་དང་ལྡན་པ་ནི་མཐུ་ཆེན་ཐོབ་པའོ། །དུས་གསུམ་མཁྱེན་ཅིང་འདུལ་བའི་སེམས་ཅན་གྱི་དབང་པོ་རབ་འབྲིང་ཤེས་ཤིང་ཐེག་པ་གསུམ་གྱིས་རྣམ་པར་གྲོལ་བ་ལ་མཁས་པའི་རྒྱལ་མཚན་བསྣམས་པ་ནི་ངན་སོང་ཀུན་འདྲེན་པའོ། །རང་ཉིད་ཡོན་ཏན་
དང་ལྡན་ཞིང་གཞན་གྱི་ཡོན་ཏན་ཤེས་ཤིང་མྱ་ངན་དང་བྲལ་བའི་ཆོས་ཤེས་པའི་བཀྲ་ཤིས་ལས་བྱུང་བའི་དཔལ་གྱི་བེའུ་ཕྱག་ན་བསྣམས་པ་ནི་མྱ་ངན་དང་མུན་པ་ངེས་པར་འཇོམས་པའི་བློ་གྲོས་སོ། །བཀྲ་ཤིས་ཀུན་གྱི་བཀྲ་ཤིས་པ་ནི་གཡུང་དྲུང་འཁྱིལ་པ་ཕྱག་ན་བསྣམས་པ། སེམས་
ཅན་ལ་ཕན་པའི་གྲགས་པའི་ཚོགས་གཉིས་རྫོགས་པའི་བཀྲ་ཤིས་དང་སྒྲིབ་པ་གཉིས་སྤངས་པའི་སྙན་གྲགས་དགེ་སྟེ་དྲ་བ་ཅན་གྱི་འོད་དོ། །ཕྱིར་མི་ལྡོག་པས་ན་དབུགས་འབྱིན་ཆེན་པོ་སྟེ། སེམས་ཅན་རྣམས་དགའ་བར་བྱེད་པས་ན་དགའ་སྟོན་ཆེ་སྟེ། ཟླ་བས་མཚན་པའི་
གདུགས་ཀྱི་རོལ་མོ་ཆེན་པོ་འཆང་བས་ན་ཟླ་འོད་གཞོན་ནུའོ། །སོ་སོར་རྟོག་པའི་བཀུར་སྟི་དང་རིམ་གྲོ་ཕུན་སུམ་ཚོགས་པ་འོད་དཔག་ཏུ་མེད་པ་མངའ་ཞིང་མཆོག་ཏུ་དགའ་བའི་པདྨའི་སྟེང་ན་གྲགས་པའི་བདག་ཉིད་ཀྱི་དཔལ་གྱི་རལ་གྲི་བསྣམས་པ་ནི་འོད་དཔག་ཏུ་མེད་པའོ། །ནམ་མཁའ་