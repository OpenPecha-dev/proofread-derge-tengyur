པར་བྱས་སོ། །དེ་ནས་བྲམ་ཟེ་དྲི་མེད་དུ་གྱུར་ནས་བཟོད་པ་རྫོགས་པར་བྱས་པའོ། །དེ་ནས་རྒྱལ་པོ་མུ་ཁྱུད་ཀྱི་བུར་གྱུར་ནས་བརྩོན་འགྲུས་རྫོགས་པར་བྱས་སོ། །རྒྱལ་པོ་དད་ཡོད་དུ་གྱུར་པའི་དུས་སུ་བསམ་གཏན་རྫོགས་པར་བྱས་སོ། །དགེ་སློང་ཆོས་ཀྱི་རྒྱལ་
མཚན་དུ་གྱུར་པའི་དུས་སུ་ཤེས་རབ་རྫོགས་པར་བྱས་སོ། །རྒྱལ་པོ་ནམ་མཁར་གྱུར་པའི་དུས་སུ་ཤེས་རབ་དང་ཐབས་རྫོགས་པར་བྱས་སོ། །དྲང་སྲོང་རྒྱལ་པོའི་དུས་སུ་ཡེ་ཤེས་རྫོགས་པར་བྱས་སོ། །འདི་ཉིད་ལ། ཕ་རོལ་ཕྱིན་བཅུ་ཐོབ་པ་སྟེ། །ཞེས་གསུངས་སོ། །དེ་ལྟར་
ཡང་ནས་ཡང་དུ་དཀའ་བ་སྤྱད་པས་མངོན་པར་རྫོགས་པར་སངས་རྒྱས་སོ། །འདི་ཉིད་ལ། སྐད་ཅིག་གཅིག་གིས་རྫོགས་སངས་རྒྱས། །མཆོག་གི་དང་པོ་སྐུ་གསུམ་འཆང་། །སངས་རྒྱས་སྐུ་ལྔའི་བདག་ཉིད་ཅན། །ཞེས་གསུངས་སོ། །དེ་ལྟར་སྐུ་ཉིད་གཉིས་མེད་ཀྱི་ཡེ་ཤེས་དེ་
ལས་ལོངས་སྤྱོད་རྫོགས་པའི་སྐུ་མཚན་དང་དཔེ་བྱད་དང་ལྡན་པས། ལོངས་སྤྱོད་རྫོགས་སྐུ་ཀུན་གྱི་རྒྱལ། །སུམ་ཅུ་རྩ་གཉིས་མཚན་འཆང་བ། །ཞེས་གསུངས་ཏེ། སུམ་ཅུའི་བྱང་ཆུབ་སེམས་དཔའ་རྣམས་ལ་ལྷ་དང་ལྷ་མོར་སྣང་སྟེ། དཀྱིལ་འཁོར་ཆེན་པོ་ཡངས་པ་ཡིན། །ཁ་
དོག་སྣ་ཚོགས་འབར་བའི་འོད། །ཅེས་གསུངས་སོ། །དེའི་རྗེས་ཀྱི་ཡེ་ཤེས་བྱ་བ་གྲུབ་པ་དང་། ཁ་དོག་སེམས་པ་དེ་ལ་གཟིགས་པ་དྲུག་གི་ཚུལ་དུ་གཟིགས་ནས་མ་རིག་སྒོ་ངའི་སྦུབས་ན་གནས་པའི་དོན་བྱ་བའི་ཕྱིར། དོན་དམ་པ་སྟོང་པ་ཡི་གེ་ཨ་དཀར་པོའི་རང་བཞིན་ལས་
ལྷུན་པོ་རིན་ཆེན་གྱི་སྟེང་དུ་བྱོན་ལ་བྱིན་རླབས་རྡོ་རྗེ་ཆེན་པོ་དང་མཆོད་རྟེན་ཆེན་པོ་དང་། ཆོས་འབྱུང་དང་། གཞལ་ཡས་ཁང་དཀྱིལ་འཁོར་དྲུག་གི་སྣང་བ་གདུལ་བྱ་ལ་སོ་སོར་བྱུང་སྟེ། དེ་ཡང་འཇམ་དཔལ་སྒྱུ་འཕྲུལ་དྲ་བ་ལས། བདེ་གཤེགས་དྲི་མེད་ཡེ་ཤེས་ཉིད། །ཨ་ཡི་བྱིན་
རླབས་ཆེན་པོ་ལས། །ལྷུན་པོའི་སྟེང་དུ་རྣམ་འབྲལ་སྣང་། །དཀྱིལ་འཁོར་དྲུག་གི་ཇི་བཞིན་ནོ། །ཞེས་གསུངས་ཏེ། སྐལ་བ་དང་ལྡན་པའི་གདུལ་བྱ་དྲུག་ལ་སྣང་བའོ། །གཟུགས་རྣམས་མ་ལུས་འཆང་བ་པོ། །གཟུགས་རྣམས་སྣ་ཚོགས་ཀུན་དུ་སྟོན། །ཇི་བཞིན་འགྲོ་བའི་