ཆོས་བཟངས་ཀྱིས་གསེར་སྲང་བྱེ་བ་ཁྱེར་ནས་མཁར་ལས་མཆོངས་ཏེ། སངས་རྒྱས་མངོན་འཕགས་ལ་ཕུལ་ནས་རབ་ཏུ་བྱུང་ལོ་བཅུ་གཉིས་སུ་ཆོས་ཉན་ནས་ཡུལ་དུ་ཕྱིན་ནས་བུ་སྨད་དང་འཁོར་ཀུན་ལ་མི་རྟག་པའི་མཚན་ཉིད་བཤད་པས་ཀུན་ཐར་པ་ལ་བཀོད་དོ། །
ནུ་བོ་ཆོས་ཤེས་ལ་མི་སྡུག་པ་བསྒོམ་པའི་ཐབས་བསྟན་པས་དེར་ཡིད་བྱུང་ནས་རབ་ཏུ་བྱུང་། དེར་ཆོས་བཟངས་ཀྱིས་འགྲོ་བ་ཀུན་ལ་ཆོས་དང་ཟང་ཟིང་གི་སྦྱིན་པས་ཀུན་ཚིམ་པར་བྱས་ནས་ཕྱོགས་ཐམས་ཅད་དུ་ཆོས་ཀྱི་འཁོར་ལོ་བསྐོར་རོ། །མཐར་མངོན་པར་སངས་རྒྱས་སོ། །ཆོས་
ཤེས་བྱང་ཆུབ་སེམས་དཔའ་རིན་ཆེན་མཆོག་ཏུ་གྱུར་ནས་འཇམ་དཔལ་ལོ་སྟོང་དུ་ཆོས་ཀྱི་འཁོར་ལོ་བསྐོར་ནས་སེམས་ཅན་ཐམས་ཅད་ལ་ཆོས་ཀྱི་སྦྱིན་བདག་བྱས་སོ། །རྗེ་བཙུན་གྱི་ཕྲིན་ལས་ཀྱི་ཡོན་ཏན་ནི་བྱམས་པའི་གོ་ཆ་ནས་འཇིག་རྟེན་འདྲེན་ཞེས་པས་བསྟན་ཏེ། འདི་ནི་རྗེ་
བཙུན་མིག་སེར་ན་ཞུགས་པའི་དུས་སུ་བྱང་ཆུབ་སེམས་དཔའ་ཟླ་མཛེས་བྱ་བ་གདམས་ངག་ཞུར་འོངས་པས། ཡུལ་དེ་ན་བདུད་དང་མུ་སྟེགས་མང་པོ་ཡོད་པ་གདུལ་བའི་ཕྱིར། རྗེ་བཙུན་གྱིས་རྒྱལ་པོར་སྤྲུལ་ནས་སྤྱོད་པ་མཛད་དོ། །དེ་ཡང་བཙོན་ཁང་པ་མང་པོའི་ནང་ན་
སེམས་ཅན་མིག་ཕྱུང་བ་དང་། ཡན་ལག་བཅད་པ་མང་པོ་བཅུག །ལ་ལ་ལྕགས་ཐག་ལ་བརྒྱུས། མི་ལ་ལ་བསད་པ་དང་། རྐེ་བཅད་པའི་མགོ་མང་པོ་བཅེར་བ་མཐོང་། ལ་ལ་འཁུན། ལ་ལ་འོ་དོད་འབོད་པ་མང་པོ་ཐོས་ནས། དེའི་ཚེ་བྱང་ཆུབ་སེམས་དཔའ་དེས་རྗེ་
བཙུན་ཚོལ་དུ་འོངས་པས་མི་ལ་དྲིས་པས་གྲོང་ཁྱེར་ན་སྤྱོད་པ་མཛད་ཟེར་ནས་དེ་རྣམས་མཐོང་བས་སྐྲག་ནས་ཕྱིར་ལོག་པས། ནམ་མཁའ་ནས་མར་ལྷའི་བུ་རྣམས་ན་རེ། སྐལ་བར་ལྡན་པའི་གང་ཟག་ཁྱེད། །ཟབ་མོའི་གདམས་ངག་ཁྱེད་འདོད་ན། །རྗེ་བཙུན་སྤྱོད་པ་མཛད་པ་
ཡིན། །ཐེ་ཚོམ་མ་ཟ་གདམས་ངག་ཞུས། །ཟེར་ནས་ནང་དུ་ཕྱིན་ཙམ་ན་རྗེ་བཙུན་སེང་གེའི་ཁྲི་ལ་བཞུགས་ནས་རལ་གྲི་དང་མདའ་གཞུ་དང་པོ་ཏི་བསྣམས་ནས་བཞུགས་པ་མཐོང་ངོ་། །དེའི་ཚེ་ཉམ་ང་བའི་འཇིགས་པ་དེ་ཚོ་མེད་ནས། དེར་ཆོས་ཞུས་པས་ཆོས་ཐམས་ཅད་སྒྱུ་མ་ལ་