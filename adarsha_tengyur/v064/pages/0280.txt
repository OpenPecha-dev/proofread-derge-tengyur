པ་ན་བྱང་ཆུབ་སེམས་དཔའ་རྣམས་བཀའ་ཤེས་རབ་ཀྱི་ཕ་རོལ་ཏུ་ཕྱིན་པས་ཕན་འདོགས། བདུན་པ་ན་བྱང་ཆུབ་སེམས་དཔའ་ཆོས་ཐམས་ཅད་སྒྲ་བརྙན་ལྟ་བུའི་བཟོད་པ་བསྒོམ་པ་མཐོང་། བརྒྱད་པ་ན་བྱང་ཆུབ་སེམས་དཔའ་འཁོར་ལོས་སྒྱུར་བའི་ཆ་ལུགས་ཀྱིས་སྔགས་འཆད་པ་
མཐོང་། དགུ་པ་ན་བྱང་ཆུབ་སེམས་དཔའ་སྐྱེ་བ་གཅིག་གིས་ཐོགས་པ་འགྲོ་བའི་དོན་མཛད་པ་མཐོང་། རིམ་ཁང་བཅུ་པ་ན་ཡང་དག་པར་རྫོགས་པའི་སངས་རྒྱས་རྣམས་མཛད་པ་བཅུ་གཉིས་ཀྱིས་དོན་མཛད་པ་མཐོང་ནས། དེ་ཉིད་ཀྱི་ཚེ་མཐོང་ལམ་སྐྱེས་པས། ཀུན་མཁྱེན་ཡེ་
ཤེས་མཛོད་འཛིན་པ། །ཞེས་པས་སོ། །རྒྱལ་པོ་སྒྱུ་འཕྲུལ་སྣ་ཚོགས་འཆང་། །ཞེས་པ་ནས་རྡོ་རྗེ་ཆོས་ཞེས་པས་སྔོན་བྱང་ཆུབ་སེམས་དཔའ་རྒྱལ་བར་དཀའ་བས་འཕགས་པ་འཇམ་དཔལ་ལ་གདམས་ངག་ཞུར་འོངས་པས་ཕོ་བྲང་གཅིག་ན་ཏིང་ངེ་འཛིན་ལ་བཞུགས་ནས་ལུས་
བསྲངས་ཏེ། དབུགས་རྒྱུ་བ་མེད་པར་སྒོམ་པ་མཛད་པའི་དུས་སུ། དེའི་བ་སྤུའི་སྤུ་རེ་རེ་ལས་ཁ་དོག་བསམ་གྱིས་མི་ཁྱབ་པའི་རྣམ་པར་འཕྲུལ་པ་དཔག་ཏུ་མེད་པ་མང་པོ་བཀྱེ་སྟེ། ཞབས་ཀྱི་མཐིལ་ནས་ཚོང་དཔོན་ལ་སོགས་པ་སྤྲོས་ནས་བཟའ་བ་རྣམ་པ་མང་པོས་ཀུན་ཚིམ་པར་
བྱས་སོ། །པུས་མོ་གཉིས་ནས་རྒྱལ་རིགས་ལ་སོགས་པ་སྤྲོ། ལྟེ་བ་ནས་དྲང་སྲོང་དང་བྲམ་ཟེ་གཙུག་ཕུད་ལ་སོགས་པ་མང་པོ་སྤྲོ། རྩིབ་ལོགས་ནས་ཀླུ་ལ་སོགས་པ་མང་པོ་སྤྲོ། ཐུགས་ཀ་ནས་ལྷ་དང་ལྷ་མ་ཡིན་མང་པོ་སྤྲོ། རྒྱབ་ནས་ཉན་ཐོས་དང་རང་རྒྱལ་མང་པོ་སྤྲོ། ཕྲག་
པ་ནས་གནོད་སྦྱིན་མང་པོ་སྤྲོ། དཔྲལ་བ་ནས་མིའམ་ཅི་མང་པོ་སྤྲོ། ཞལ་ནས་འཁོར་ལོས་སྒྱུར་བ་མང་པོ་སྤྲོ། མིག་ནས་ཉི་ཟླ་མང་པོ་སྤྲོ། དཔྲལ་བ་ནས་ཚངས་པའི་ཚོགས་སྤྲོ། སྤྱི་གཙུག་ནས་དུས་གསུམ་གྱི་སངས་རྒྱས་མང་པོ་སྤྲོ། དེའི་ཚེ་བ་སྤུ་ལས་ཀྱང་དེ་སྙེད་སྤྲོ་བ་མཐོང་ནས་
དེ་ཉིད་དུ་མཐོང་བའི་ལམ་སྐྱེས་སོ། །དེས་ན་ཆེ་བའི་གསང་སྔགས་དང་རིག་སྔགས་འཆང་བའོ། །ཕྱག་མཚན་རྡོ་རྗེ་རྣོན་པོ་དང་རལ་གྲི་ལ་སོགས་པའི་རྣམ་པའམ་རྟགས་བསྟན་པའོ། །ཐུགས་ཀྱི་མཁྱེན་པ་གཉིས་མེད་ནི་ཛི་ན་ཛིཀ་གོ། །རྡོ་རྗེ་བློ་གྲོས་གཉིས་མེད་ཡེ་ཤེས་རིག་