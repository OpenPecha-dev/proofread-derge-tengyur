བྱ་སྟེ། དང་པོ་ས་བརྟག་པ་ནི། སའི་ཕྱོགས་བརྟག་པ་དང་། མཚན་ཉིད་བརྟག་པ་དང་། ཚད་བརྟག་པའོ། །བསླང་བ་ནི། སྣང་བ་དང་། མི་སྣང་བའོ། །སྦྱང་བ་ནི། ལས་དང་། སྔགས་སོ། །གཟུང་བ་ནི། སེམས་ཀྱི་དབང་གིས་གཟུང་བ་དང་། རྫོགས་
པའི་རྣལ་འབྱོར་གྱི་ཏིང་ངེ་འཛིན་གྱིས་གཟུང་བའོ། །བྱིན་གྱིས་བརླབ་པ་ནི་རྡོ་རྗེ་རྒྱུའི་ཏིང་ངེ་འཛིན་གྱིས་སོ། །བསྲུང་བ་ནི་རྡོ་རྗེ་ཕུར་པ་ལ་སོགས་པས་བྱའོ། །དེ་དག་ནི་སའི་ཏིང་ངེ་འཛིན་ཏོ། །སྟ་གོན་ལ་ཡང་། དང་པོ་ལྷ་སྟ་གོན་ལ་གནས་པ་ནི། དྲིའི་ཐིག་ལེ་བྱས་ལ་དེར་དམ་ཚིག་
པ་བསྐྱེད་ནས། ཡེ་ཤེས་ཀྱི་འཁོར་ལོ་སྤྱན་དྲང་ཞིང་བསྲེལ་ལ་མཆོད་པ་རྣམ་པ་ལྔས་མཆོད་དོ། །བུམ་པ་ནི་གྲངས་ཚང་བར་བསགས་ལ། རྒྱན་དང་ཡོ་བྱད་དང་ལྡན་པར་བྱས་ནས། ནང་གཞལ་ཡས་ཁང་དུ་བསྒོམས་ནས། དེར་དམ་ཚིག་པ་བསྐྱེད་ལ། ཡེ་ཤེས་ཀྱི་འཁོར་
ལོ་སྤྱན་དྲང་ཞིང་བསྲེལ་ནས་མཆོད་དེ་བཟླས་པ་བྱས་ལ་གཞག་གོ། །སློབ་མ་ལྷག་པར་གནས་པ་ནི་འཇུག་པ་རྣམས་བསགས་ལ་བྱའོ། །དེ་ཡང་དགུ་སྟེ། ཚིག་གིས་དག་པར་བྱ་བ་དང་། གསོལ་བ་གདབ་པ་དང་། སྡིག་པ་བཤགས་པ་ལ་སོགས་པ་དང་། བྱིན་གྱིས་བརླབ་
པ་དང་། མཆོད་པ་དང་། སོ་ཤིང་སྦྱིན་པ་དང་། སྲུང་སྐུད་གདགས་པ་དང་། ཀུ་ཤ་སྦྱིན་པ་དང་། ཟབ་མོའི་ཆོས་བཤད་པའོ། །དེ་ནས་ལྷ་ཁ་སྦྱར་ལ་གཤེགས་སུ་གསོལ་ཏེ་ཉལ་བར་བྱའོ། །དེ་ནས་ནང་པར་རྨི་ལམ་དྲི་བར་བྱའོ། །དེ་དག་ནི་སྟ་གོན་གྱི་ཏིང་ངེ་འཛིན་ཏོ། །དེ་ནས་
ཐིག་གདབ་པར་བྱའོ། །ཐིག་ལ་བཅུ་གཅིག་སྟེ། རྒྱུ་དང་། འཁལ་མཁན་དང་། ཚད་དང་། བྱིན་གྱིས་བརླབ་པ་དང་། དབྱེ་བ་དང་། ངེས་ཚིག་དང་། གདབ་པའི་གནས་དང་། འདེབས་པའི་ཏིང་ངེ་འཛིན་དང་། གདབ་པའི་ཐབས་དང་། ཆོ་ག་ཉམས་
པའི་ཉེས་པ་དང་། བགེགས་བསལ་བས་སོ། །གདབ་པའི་ཐབས་ནི། དང་པོ་ཚངས་པའི་ཐིག །དེ་ནས་ལོགས་ཐིག །དེ་ནས་ཟུར་ཐིག །དེ་བཞིན་དུ་ཆ་དང་། ཆ་བྲན་དང་། སྐོར་ཐིག་དང་། སྒོ་ཐིག་ཡན་ཆད་བཏབ་ལ། ཕོ་བྲང་འཁོར་ལོ་རྩིབས་བརྒྱད། དེའི་ཕྱིར་