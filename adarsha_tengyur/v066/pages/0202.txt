སངས་རྒྱས་མཚན་མ་ནང་གནས་པའི། །ཐོད་པ་ལྔ་ཡི་ཅོད་པན་གསལ། །བགེགས་ཚོགས་མ་ལུས་རེངས་བྱེད་པའི། །སྤྲིན་ནག་པོ་ཡི་སྐུ་འཆང་བ། །རྣམ་པར་དག་བྱེད་མགོ་བོ་ཡི། །ཕྲེང་བ་རུས་པའི་དུམ་བུ་ཡི། །སྦྲུལ་ནག་པོ་ཡི་ངོ་བོས་ནི། །འཇིགས་པ་མ་
ལུས་སེལ་བ་ཡིན། །འདོད་ཆགས་ཉེ་བར་ཞི་བའི་མི་བཟད་སྒེག་པའི་སྤྱོད་པ་དང་། །ཆགས་དང་བྲལ་བ་སྤངས་པས་སྒྱུ་མའི་ཕྲེང་བ་འཆང་བ་ཡིན། །མང་པོ་ཇི་ལྟར་གཅིག་ཡིན་གཅིག་ཏུ་རྟོགས་ནས་གཞན་པ་ཡིན། །དེ་ཡང་སྐྱེ་བ་དེ་ཉིད་དངོས་ཀུན་བདག་པོ་ཉིད་ཁོ་ན། །
རྣལ་འབྱོར་སྒོམ་པར་བྱེད་པ་མྱ་ངན་འདས་མཆོག་ན། །འོད་ཟེར་འབར་བ་དཔལ་ལྡན་ཁྲག་འཐུང་ཡེ་ཤེས་ཕྱག་རྒྱ་ཡིན། །རླུང་གི་ཕྱོགས་ཀྱི་རྟ་མཆོག་ནི། །དེ་ནི་ཞབས་བཞིར་ཡང་དག་ལྡན། །སྤྱན་གསུམ་ཁྲོ་བོ་སྒེག་པ་ཡི། །གཙོ་བོའི་ཞལ་གསུམ་གཡས་པ་ནི། །
དྲག་པོ་གཡོན་པ་ཚངས་པ་དང་། །རྟ་གདོང་སྟེང་མ་ལྗང་གུའོ། །བ་དན་གསུམ་ལྡན་གཡས་པ་ནི། །སྟེང་དུ་སློང་བར་བྱེད་པའི་ཚུལ། །རལ་གྲི་མདའ་ནི་འཛིན་པ་གཞན། །ཐོད་པ་སྣ་ཚོགས་ཆུ་སྐྱེས་དང་། །མདུང་ཐུང་དང་ནི་དབྱུག་པ་དང་། །བཞི་ནི་གཡོན་པའི་ཕྱག་
བཞི་ལའོ། །གཡས་ཀྱི་གཙོ་བོའི་ཞབས་ཀྱིས་ནི། །དཔལ་མོ་དབང་མོ་གཞན་གྱིས་ནི། །ཆགས་མ་དགའ་མ་མནན་པ་ཡིན། །ཏིང་འཛིན་རེག་པ་ཐོབ་བྱེད་ཡིན། །གཡོན་གྱི་དབང་པོ་མྱོས་བྱེད་དང་། །མྱོས་དང་བརྒྱལ་བྱེད་དེ་བཞིན་དུ། །རྗེས་སུ་འཛིན་པར་བྱེད་པ་དང་། །
འདི་ཡི་རྟ་སྐད་འཚེར་བ་ཡིས། །བདུད་རྣམས་སྙིང་ནི་འགས་པ་དང་། །སྤྲོས་པས་བྱང་ཆུབ་འགྲོ་བར་བྱེད། །བཞི་པོ་འདི་དག་འབར་བ་ཡི། །དུས་མཐའི་མེ་ཡིས་ཀུན་ཁྱབ་དང་། །སྤྲོ་ཞིང་གྱེན་དུ་འབར་བའོ། །གཙུག་གིས་ནོར་བུས་གསལ་བའི་སྐུ། །ཨོཾ་སུཾ་བྷ་ནི་
སུཾ་བྷ་ཧཱུཾ། གྲྀཧྞ་གྲྀཧྞ་ཧཱུཾ། གྲྀཧྞཱ་པ་ཡ་གྲྀཧྞཱ་པ་ཡ་ཧཱུཾ། ཨཱ་ན་ཡ་ཧོ་བྷ་ག་བཱན་བིཏྱཱ་རཱ་ཛ་ཧཱུཾ་ཕཊ། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུཾ། ཨོཾ་ཧེ་རུ་ཀ་བཛྲ་ས་མ་ཡ་ཧི། སརྦ་དུཥྚ་ས་མ་ཡ་མུ་ཏ་པཉྫ་ཀ་ཧཱུཾ་ཕཊ། ཨོཾ་སུཾ་བྷ་ནི་སུཾ་བྷ་ཧཱུཾ་ཕཊ། ཅེས་བྱ་རྒྱལ་པོའི་སྲས་ཀྱི་དཀྱིལ་འཁོར་ནི། །