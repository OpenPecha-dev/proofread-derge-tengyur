ལས་འགྲུབ་པར་འགྱུར། །འཕགས་པ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་མོ་ཅན་གྱི་ཆོ་གའི་མན་ངག །སློབ་དཔོན་ཙནྡྲ་གོ་མིས་མཛད་པ་རྫོགས་སོ།།      །།བླ་མ་ཟངས་དཀར་ལོ་ཙཱ་བས་བསྒྱུར་བྱའོ།།      །།
༄༅། །ལྷ་མོ་གདུགས་དཀར་མོ་ཅན་ལ་ཕྱག་འཚལ་ལོ། །རྣལ་འབྱོར་པས་རིམས་བསྲུང་བར་འདོད་ན། དང་པོ་མཆོད་པ་དང་གཏོར་མས་རིམས་ཀྱི་འབྱུང་པོ་ཚིམ་པར་བྱས་ཏེ། བདེན་པའི་སྟོབས་ཀྱིས་བརྗོད་པ་དང་གསོལ་བ་གདབ་པར་བྱའོ། །དེ་ནས་གདུགས་དཀར་མོའི་གཟུངས་
བྲིས་ཏེ། བསྒྲུབ་པར་བྱ་བའི་དཀྱིལ་འཁོར་གྱི་དབུས་སུ་དེ་གདུགས་སམ་རྒྱལ་མཚན་གྱི་རྩེ་མོར་བཏགས་ཏེ། མཆོད་པ་དང་གཏོར་མ་བཤམས་ཏེ། རང་ཉིད་ལྷའི་རྣལ་འབྱོར་དུ་བྱས་ཏེ། ཐུན་བཞིར་བསྒོམ་བཟླས་བྱའོ། །དེ་ཡང་ཉིན་མཚན་དུས་དྲུག་ཏུ་གདུགས་དཀར་མོ་འཁོར་
དང་བཅས་པ་ལ་གསོལ་བ་གདབ་པ་དང་། མཆོད་བསྟོད་དང་བསྐོར་བ་བྱས་ཏེ། བུམ་པའི་ཆུས་བཀྲུ་ཞིང་། བསྲུང་བ་ཡང་གདགས་པར་བྱའོ། །དཔལ་ཚངས་པ་དང་བརྒྱ་བྱིན་དང་རྒྱལ་པོ་ཆེན་པོ་བཞི་དང་། མགོན་པོ་ལ་ཡང་གཏོར་མ་བྱིན་ཏེ་གསོལ་བ་གདབ་བོ། །དེ་ནས་བསྒྲུབ་
བྱ་གདུགས་དཀར་མོའི་སྤྱན་སྔར་ཕྱག་འཚལ་བ་དང་། མཆོད་པ་དང་། བསྟོད་པ་དང་། བསྐོར་བ་ཐུན་བཞིར་བྱ་ཞིང་གདོན་གྱི་ཚོགས་རྣམས་ལ་གཏོར་མ་བྱིན་ཏེ་གསོལ་བ་གདབ་བོ། །ཁྱད་པར་དུ་རིམས་ཀྱི་འབྱུང་པོ་ལ་ཡང་གཏོར་མ་བྱིན་ཏེ་གསོལ་བ་གདབ་པར་བྱའོ། །ཆོ་ག་དེ་ལྟ་བུ་
དང་ལྡན་པས་ཐུན་བཞིར་གཟུངས་འདོན་པར་བྱའོ། །ཐ་མར་ཡང་འཕགས་པ་ལ་མཆོད་པ་དང་། སྲུང་མའི་ཚོགས་ལ་གཏོར་མ་རྒྱ་ཆེན་པོ་སྦྱིན་ནོ། །རིམས་བསྲུང་བའི་ཆོ་ག་རྫོགས་སོ།།      ༄༅། །ལྷ་མོ་གདུགས་དཀར་མོ་ཅན་ལ་ཕྱག་འཚལ་ལོ། །ཕྱུགས་ནད་
སྲུང་བར་འདོད་པས། དང་པོར་གོར་གྱི་འབྱུང་པོ་ལ་མཆོད་པ་དང་གཏོར་མས་ཚིམ་པར་བྱས་ཏེ། དེ་ནས་བསྒྲུབ་བྱ་རྣམས་ལ་ཐམས་ཅད་འཇོམས་པར་བྱེད་པའི་སྔགས་ཀྱིས་བགེགས་བསྐྲད་ཅིང་གཟིར་བ་དང་། སྲུང་བའི་འཁོར་ལོ་བཏགས་ཏེ་ཁྲུས་བྱ་བ་དང་། འཕགས་པ་གདུགས་