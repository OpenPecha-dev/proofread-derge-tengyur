བཅིངས་ནས་འཐབ་མཚམས་སུ་སྔ་མ་ལྟར་གནན་པར་བྱའོ། །ཡང་ན་ཕ་རོལ་གྱི་དམག་འོང་བ་ལ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་མོ་ཅན་གཞན་གྱིས་མི་ཐུབ་པའི་གཟུངས་རྒྱལ་མཚན་གྱི་རྩེ་མོ་ལ་བཏགས་ཏེ་རིམ་གྲོ་དང་མཆོད་པ་བྱ་སྟེ། གྲོང་
ཁྱེར་ཐམས་ཅད་ཀྱི་སྒོའམ། གྲོང་ངམ། གྲོང་རྡལ་ལམ། ལྗོངས་སམ། དགོན་པའི་གནས་སུ་གཟུགས་སོ། །ཡང་ན་རིན་པོ་ཆེའི་བྱང་བུའམ། གྲོ་གའམ། ཤོག་བུ་ལ་གཟུངས་འདི་བྲིས་ཏེ། ལྷར་བསྐྱེད་ཅིང་སྤྱན་དྲང་བ་དང་། མཆོད་པ་ཆེན་པོ་བྱས་ནས་བསྐོར་བར་བྱས། 
ཚངས་པ་དང་དབང་པོ་བརྒྱ་བྱིན་ལ་སོགས་པ་ལ་གཏང་ངོ་། །ཆེ་གེ་མོའི་དམག་དཔུང་ཆོམས་ཤིག་པ་ཞེས་པས་ཀྱང་བསྐུལ་ཏེ། དེ་ལྟར་གཟུངས་དུ་མར་བྲིས་ཏེ། སྤྱི་གཙུག་ཏུ་གདགས་པ་དང་། གདུགས་དང་རྒྱལ་མཚན་གྱི་རྩེ་མོ་ལ་བཏགས་ཏེ། དམག་དཔུང་གི་མདུན་དུ་
བདག་ཉིད་ལྷའི་རྣལ་འབྱོར་དུ་བྱ་སྟེ། ང་རྒྱལ་དང་ལྡན་པ་ཕྱག་རྒྱའི་ཚོགས་དང་། ཚངས་པ་དང་དབང་པོ་ལ་སོགས་པས་བསྐོར་ཏེ། གནས་པར་བསམས་ཤིང་ཕྱར་ཏེ་འགྲོ་བར་བྱའོ། །རྟག་ཏུ་མཆོད་ཅིང་གསོལ་བ་གདབ་པར་བྱའོ། །དེས་ནི་ཕ་རོལ་གྱི་དམག་ཚོགས་རྣམས་
ཞི་བར་འགྱུར་རོ། །དམག་དཔུང་གཞོམ་པའི་ཐབས་རྫོགས་སོ།།    ༄༅། །དངོས་གྲུབ་བསྒྲུབ་པར་འདོད་ན། གནས་ཡིད་དང་མཐུན་ཞིང་བཀྲ་ཤིས་པར་གྲོ་གའམ་རས་ལ་གཟུངས་འདི་བྲིས་ཏེ། གདུགས་ཀྱི་རྒྱལ་མཚན་གྱི་རྩེ་མོ་ལ་བཏགས་པའམ། 
ཡང་ན་རིན་པོ་ཆེའི་སྒྲོམ་དུ་བཅུག་སྟེ། མཎྜལ་གྱི་དབུས་སུ་བཞག་ནས་སམ་དངོས་གྲུབ་ཀྱི་རྟེན་པ་དམར་སེར་གྱི་ཞོའམ། མར་ཁུའམ་ཡང་ན་ཆང་ངམ། ཟན་ལ་སོགས་པ་བཞག་ནས་ལྷའི་རྣལ་འབྱོར་བྱས་ཏེ་གསོལ་བ་བཏབ་ལ། ཚངས་པ་དང་དབང་པོ་ལ་སོགས་པ་ལ་གཏོར་མ་
སྦྱིན་ཏེ། ཡང་གསོལ་བ་བཏབ་ནས་དངོས་གྲུབ་གསོལ་བར་དམིགས་ཏེ་བསྒོམ་ཞིང་བཟླས་པར་བྱའོ། །དེ་ནས་ནམ་ཞིག་ན་དུ་བ་དང་། དྲོ་བ་དང་། འབར་བ་ཀུན་བྱུང་ནས་འཐུངས་སམ། ཟོས་ན་ཚེ་རིང་བ་དང་། དབང་ཆེ་བ་དང་། རིགས་རྒྱས་པ་དང་། ནམ་མཁར་འགྲོ་བ་ལ་