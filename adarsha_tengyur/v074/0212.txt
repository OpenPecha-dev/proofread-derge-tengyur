རྣམས་སྔགས་རིག་པས་རྟག་ཏུ། །བཟླས་ཏེ་ལུས་སོགས་མ་ཡེངས་པས། །འདོད་པའི་དངོས་གྲུབ་ཐོབ་པར་འགྱུར། །འདི་སྔོན་བསྙེན་པའི་ཆོ་ག་སྟེ། །གསང་སྔགས་གྲགས་པར་བྱས་པ་བསྟན། །དེ་ནི་ཤིན་ཏུ་མང་བའི་ཕྱིར། །ལས་དང་རྗེས་མཐུན་མ་བསྟན་ཏེ། །དེ་ནི་དངོས་གྲུབ་གང་འདོད་
པས། །རྒྱུད་དང་བླ་མའི་མན་ངག་ལས། །ལས་ཀུན་གྲུབ་པའི་འཁོར་ལོ་ནི། །དཔའ་བོས་འབད་པས་ཤེས་པར་བྱ། །བླ་མ་བཞེད་པའི་ཆོ་ག་རྟོགས་པ་ལས། །བདག་གིས་སྒྲུབ་ཐབས་བྱས་པའི་བསོད་ནམས་ཀྱིས། །མངོན་པར་འདོད་པའི་འབྲས་བུ་མྱུར་དུ་ནི། །འཇིག་རྟེན་ཐམས་ཅད་ཀྱིས་ནི་ཐོབ་
པར་ཤོག །འཕགས་པ་གཤིན་རྗེ་གཤེད་ནག་པོའི་རྒྱུད་ལས་གསུངས་པའི་ཕྱོགས་གཅིག་པའི་སྒྲུབ་ཐབས་རྫོགས་སོ།།      །།ཁྲོ་བོའི་རྒྱལ་པོའི་ཀླུ་རྣམས་ཀྱི། །ཁ་དོག་ལ་སོགས་མི་དྲན་གང་། །དེ་ཕྱིར་དེ་ཡི་ཆེད་དུ་ནི། །དེ་དག་ཁ་དོག་དབྱིབས་ཀྱང་བཤད། །དགའ་བོ་རིགས་ལྡན་
ནག་པོ་སྟེ། །སྒྲ་ནི་བཅིངས་ནས་གནས་པ་ཡིན། །ཏཀྵ་ཀ་ནི་གསེར་མདོག་སྟེ། །རྣ་བའི་རྒྱན་དུ་འབད་པས་བྱས། །པདྨ་ཆེན་པོ་ལག་གདུབ་སྟེ། །གསེར་ནི་བསྲེགས་པ་ལྟ་བུའི་མདོག །མཆོད་ཕྱིར་ཐོགས་སུ་བྱས་པ་ནི། །ཀརྐོ་ཊ་སྟེ་དཀར་པོ་ཡིན། །བ་སུ་ཀི་ནི་སྐེ་རགས་ཏེ། །པདྨ་དམར་པོ་དྲི་
མེད་མདངས། །རྐང་གདུབ་པདྨ་དུང་ཡིན་ཏེ། །ཀུན་དུ་བནྡུ་ཀ་ཡི་མདོག །རྒྱ་གར་གྱི་མཁན་པོ་དཱི་པཾ་ཀ་ར་ཤྲཱི་ཛྙཱ་ན་དང་། ལོ་ཙཱ་བ་དགེ་སློང་ཚུལ་ཁྲིམས་རྒྱལ་བས་བསྒྱུར་ཅིང་ཞུས་ཏེ་གཏན་ལ་ཕབ་པའོ།།      །།ཨོཾ་ཨཱ་ཀྲོ་དྷ་ཀ་ཡ་མཱནྟ་ཀ་ཧཱུྃ་ཕཊ། ཨོཾ་ཨཱཿཧཱུྃ་ཧཱུྃ། ཨོཾ་ཧྲཱིཿཥྟྭཱྀཿབི་ཀྲྀ་ཏཱ་ན་ན་
ཧཱུྃ་ཕཊ།།       ༄༅༅། །རྒྱ་གར་སྐད་དུ། ཧྱ་གྲཱི་ཝ་སཱ་དྷ་ནཾ། བོད་སྐད་དུ། རྟ་མགྲིན་གྱི་སྒྲུབ་ཐབས། འཕགས་པ་རྟ་མགྲིན་ལ་ཕྱག་འཚལ་ལོ། །བདེ་སྦྱིན་བཅོམ་ལྡན་རྟ་མགྲིན་ནི། །གཡོན་བརྐྱང་ཞབས་ཀྱིས་ཡང་དག་བཞུགས། །ཁམས་གསུམ་རང་བཞིན་གསུམ་སྤྱན་གསུམ། །
དེ་ལ་རྟག་ཏུ་ཕྱག་འཚལ་ལོ། །དང་པོར་སྔགས་ནི་རབ་ཏུ་བརྗོད། ཨོཾ་སྭ་བྷཱ་བ་བི་ཤུདྡྷཿ སརྦ་དྷརྨཱ་སྭ་བྷཱ་ཝ་བི་ཤུདྡྷོ་྅ཧཱུྃ། ལན་གསུམ་བརྗོད་པས་སྣང་སྲིད་ཀྱི། །དངོས་རྣམས་ཐམས་ཅད་དག་པར་བསམ། །ཁྱད་པར་རང་ལུས་ཤེལ་སྒོང་ལྟར། །རང་སྙིང་རཾ་སེར་འོད་འཕྲོས་པས། །ཉི་དཀྱིལ་