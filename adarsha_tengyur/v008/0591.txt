འཛིན་གྱི་དངོས་པོ་ལ་ཞེན་པའོ། །དེ་བས་ཁམས་གསུམ་འཁོར་བའི་རྒྱ་མཚོར་འཁོར་བ་སྟེ། དེའི་རྒྱུ་ནི་དོན་རབ་ཡིན་ལ། དེ་བཞིན་དུ་སྲིད་པ་དང་མྱ་ངན་ལས་འདས་པ་རྒྱུ་དང་འབྲས་བུའི་ཚུལ་གྱིས་གནས་པ་ཡིན་ནོ། །དེ་རྣམས་ཀུན་རྫོབ་དང་དོན་དམ་
པའི་སྐུའི་གཟུགས་དང་། དེ་དང་བྲལ་བ་གཉིས་སུ་བཏགས་པ་སྟེ་དཔྱོད་པས་གང་ཡང་མ་གྲུབ་བོ། །དེ་ཡང་བསྐྱེད་པའི་རིམ་པས་བྱུང་བ་ནི། འོད་རབ་ལས་སྣང་བ་ཐོབ་པའི་རིམ་པའི་རྣམ་པར་ཤེས་པ་དེ་ལ་རླུང་དང་མེ་དང་ཆུ་དང་ས་དང་ཕུང་པོ་ལ་སོགས་པའོ། །རིམ་
པས་འབྱུང་བ་ནི་སྲིད་པའི་དངོས་པོ་གཟུགས་ཀྱི་སྐུ་ཉིད་སྣང་བ་གསུམ་དང་ལྡན་པ། ཡང་དག་འོད་རབ་གྱི་རྒྱུ་ལས་བྱུང་བའོ། །ཡང་རྒྱུ་སྲིད་པའི་དངོས་པོ་ལས་སྣང་བ་ཐོབ་པ་འབྲས་བུ་དག་པས་བདེ་བ་ཆེན་པོ་ཉིད་ཐོབ་པའོ། །དེ་རྣམས་ཐམས་ཅད་སྣང་བ་གསུམ་གྱི་རྒྱུ་
ཅན་ནོ། །དེ་དག་གི་རང་བཞིན་དང་བཅས་པ་མ་ཤེས་པས་སྲིད་པར་འཁྱམ་ཞིང་འཁོར་བ་སྟེ། འཁྲུལ་པའི་ཕྱིར་གཉིས་སུ་མེད་པ་མི་ཐོབ་པའོ། །དེའི་ཕྱིར། བདེ་བའི་ཚོར་བ་མ་ཤེས་ན། །ཞེས་བྱ་བ་ལ་སོགས་པ་གསུངས་སོ། །དེ་རྣམས་ཀྱི་རྒྱུ་བསྟན་པའི་ཕྱིར།
བདེ་བ་ཆེན་པོའི་བདུད་རྩི་གཏེར། །ཞེས་བྱའོ། །བསྲུབས་ལས་སྐྱེས་པ་ཡིན་པའི་ཕྱིར། །ཞེས་བྱ་བ་ལ་སོགས་པ་ནི་སྲིད་པའི་དངོས་པོ་བསྐྱེད་རིམ་གྱི་གཟུགས་ཀྱིས་ལྷ་རྣམས་འབྱུང་བ་དང་། མྱ་ངན་ལས་འདས་པའི་མཚན་ཉིད་རྫོགས་རིམ་གཉིས་ཀ་རིམ་པས་བཤད་
པའོ། །དེ་རྣམས་ཀྱི་འབྲས་བུའི་དོན་ནི་འབྲས་བུ་ཐོབ་པའི་གྲགས་པ་སྟེ། མཚན་དང་དཔེ་བྱད་ལྡན་པའོ། །དངོས་དང་དངོས་མེད་བྲལ་བའི་ཕྱིར། །ཞལ་བཟང་མཚམས་ཀྱི་ཡེ་ཤེས་སོ། །ཞེས་བྱ་བ་ནི་མྱ་ངན་ལས་འདས་པའི་ཕྱོགས་གཅིག་པུ་ལ་ཡང་གཟུགས་ཀྱི་སྐུ་
དང་། གཟུགས་མེད་པའི་སྐུ་སྟེ། དེ་བཞིན་དུ་དབྱེ་བར་བྱ་བའོ། །དེ་རྣམས་ཀྱི་དོན་འདིས་ཀྱང་བཤད་དེ། ཉིན་མོ་སྣང་བ་མཆེད་འཁོར་གྲགས། །མཚན་མོ་ཞེས་པ་སྣང་བའོ། །མཚམས་ནི་སྣང་ཐོབ་མྱ་ངན་འདས། །ཞེས་བྱ་བ་ནི་སྲིད་པའི་ཐབས་ཉིན་མོའི་མཚན་ཉིད་ཅན་