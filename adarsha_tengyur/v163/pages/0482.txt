དེའི་དུས་ཀྱི་ཆེད་དུ་མཆིལ་མའི་སྣོད་ཀྱི་འཐེབ་གཞན་ཉེ་བར་གཞག་པར་བྱ་བའོ། །མི་བྲལ་བར་བྱ་བའི་ཕྱིར་གཙུག་ལག་ཁང་གི་གྲྭའི་ཀ་བ་བཞི་པོ་དག་གི་ངོས་སུ་ཡང་མཆིལ་མ་སྣོད་དག་གཞག་པར་བྱའོ་ཞེས་བྱ་བ་ནི། མཆིལ་མ་སྣོད་ཀྱིས་མི་བྲེལ་བར་བྱ་བའི་ཕྱིར་ཐ་ན་ཕྱོགས་དེ་དག་ཏུ་
ཡང་མཆིལ་མ་སྣོད་ཀྱི་འཐེབ་དག་གཞག་པར་བྱའོ། །རླུང་གི་ལས་སྒྲ་དང་བཅས་པར་མི་བྱའོ་ཞེས་བྱ་བ་ནི། འཕྱེན་སྒྲ་དང་བཅས་པར་མི་གཏོང་བའོ། །དཀོན་མཆོག་དང་བླ་མའི་མདུན་དུ་མི་གཏོང་ངོ་ཞེས་བྱ་བ་ནི། སྒྲ་མེད་པར་ཡང་ངོ་། །གཞན་གྱི་དྲུང་དུ་ཡང་དང་ཡང་དུ་མི་གཏོང་ངོ་ཞེས་བྱ་བ་ནི། 
དཀོན་མཆོག་དང་བླ་མ་ལས་གཞན་པའི་དྲུང་དུ་ཡང་སྒྲ་མེད་པ་ཡང་དང་ཡང་དུ་མི་གཏོང་ངོ་། །ཤིང་ལྗོན་པའི་དྲུང་དུ་བཤང་བ་དང་གཅི་བ་དག་མི་བྱའོ་ཞེས་བྱ་བ་ནི། དེ་སྐྱེ་བོ་མང་པོ་འདུ་བའི་གནས་ཡིན་པའི་ཕྱིར་རོ། །དགོན་པ་དེ་དག་གི་སྐྱབས་མེད་པ་ཉིད་ཡིན་ན་མ་གཏོགས་སོ་ཞེས་བྱ་བ་ནི། གལ་ཏེ་
དགོན་པའི་གནས་སུ་ཤིང་ལྗོན་པ་དེ་དག་གིས་ཁྱབ་ཅིང་སྐྱབས་མེད་པ་ཉིད་ཡིན་ན། ཤིང་ལྗོན་པ་དེ་དག་གི་དྲུང་དུ་ནི་མ་གཏོགས་སོ། །ཚེར་མ་ཅན་གྱི་ཡང་ངོ་ཞེས་བྱ་བ་ནི། ཤིང་ཚེར་མ་ཅན་གྱི་དྲུང་ཡང་མ་གཏོགས་ཏེ། དེར་སྐྱེ་བོ་དག་མི་འདུ་བའི་ཕྱིར་རོ། །བཤང་བའི་སྐྱབས་བྱའོ་ཞེས་
བྱ་བ་ནི། བཤང་བའི་ཆབ་ཁུང་ས་བྱའོ། །གལ་ཏེ་གཙུག་ལག་ཁང་དུ་ནི་ནུབ་བམ་བྱང་གི་ཕྱོགས་སུའོ་ཞེས་བྱ་བ་ནི། གལ་ཏེ་གཙུག་ལག་ཁང་དང་འབྲེལ་བར་ཆབ་ཁུང་ས་བྱེད་ན་གཙུག་ལག་ཁང་གི་ནུབ་བམ་བྱང་གི་ཕྱོགས་སུ་བྱའོ། །འདིར་ནུབ་དང་བྱང་ཞེས་བྱ་བ་ནི། ཉི་མ་ཤར་ནུབ་ཀྱི་
འགྲོས་ཀྱི་ཕྱོགས་ལ་ལྟོས་པ་ནི་མ་ཡིན་གྱི། གཙུག་ལག་ཁང་གི་སྒོ་ཕྱོགས་བཞི་གར་ལྟ་ཡང་རུང་སྟེ། སྒོ་ནི་ཤར་ཕྱོགས་ཞེས་བྱའོ། །ཡས་ཀྱི་གཡས་རོལ་གྱི་ངོས་ནི་ལྷོ་ཕྱོགས་སོ། །རྒྱབ་ནི་ནུབ་ཕྱོགས་སོ། །ཡས་ཀྱི་གཡོན་རོལ་གྱི་ངོས་ནི་བྱང་ཕྱོགས་ཞེས་བྱ་བའོ། །དེ་བས་ན། འདིར་
གཙུག་ལག་ཁང་གི་རྒྱབ་ཀྱི་ཕྱོགས་སམ་ཡས་ཀྱི་གཡོན་རོལ་གྱི་ཕྱོགས་ཀྱི་ཆབ་ཁུང་ས་བྱའོ། །རྐང་ཁྲུས་ས་དང་སྟོར་ཁུང་ས་ལ་སོགས་པ་མི་གཙང་བའི་ལས་ཁང་སྟེང་དང་ཤོད་དུ་བྱའོ། །ཆོ་ག་ཐམས་ཅད་ཕྱོགས་འདི་གཉིས་སུ་བྱའོ། །སྒོ་ལོགས་དང་ཡས་ཀྱི་གཡས་རོལ་གྱི་