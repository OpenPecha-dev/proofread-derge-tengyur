པར་བྱེད་དོ། །དེ་ལ་གནས་ནས་དགྲ་བཅོམ་པ་ཉིད་ཐོབ་སྟེ་ཡོངས་སུ་མྱ་ངན་ལས་འདའ་བ་དེ་ནི་བར་མ་དོར་ཡོངས་སུ་མྱ་ངན་ལས་འདའ་བར་བྱའོ། །ཡང་གང་ཟག་གང་ཞིག་སྐྱེ་བ་མངོན་པར་འགྲུབ་ཅིང་མྱོང་བར་འགྱུར་བའི་ལས་བྱས་ཤིང་བསགས་པས་གཟུགས་ཀྱི་
ཁམས་སུ་སྐྱེ་བ་ཉིད་ལས་མི་རིང་བར་ཡོངས་སུ་མྱ་ངན་ལས་འདའ་བར་བྱེད་དོ། །མངོན་པར་བརྩོན་པ་དང་ལམ་ངང་གིས་འབྱུང་བ་ཉིད་ཀྱི་ཕྱིར་རོ་ཞེས་བྱ་བ་ནི་མངོན་པར་བརྩོན་པ་ཉིད་ཀྱི་ཕྱིར་དང་ལམ་ངང་གིས་འབྱུང་བ་གཉིས་ཀྱི་ཕྱིར་རོ། །མངོན་པར་བརྩོན་པ་གང་ཞིག་ཡིན་ཞེ་ན།
གང་བརྩོན་འགྲུས་བརྩམ་པའོ། །ཇི་ལྟར་ལམ་ངང་གིས་འབྱུང་བ་ཡིན་ཞེ་ན། མངོན་པར་འདུ་བྱེད་པ་མེད་པར་མངོན་པར་གྱུར་པའི་ཕྱིར་རོ། །མངོན་པར་བརྩོན་པ་ཡང་དེ་ཡིན་ལ་ལམ་ངང་གིས་འབྱུང་བ་ཡང་ཡིན་པས་མངོན་པར་བརྩོན་པ་དང་ལམ་ངང་གིས་འབྱུང་བ་སྟེ། མྱ་ངན་ལས་
འདས་པ་རྣམ་པ་གཉིས་ཡོད་པ་ཕུང་པོ་ལྷག་མ་དང་བཅས་པའི་མྱ་ངན་ལས་འདའ་ཞེས་སྨོས་སོ། །གཞན་དག་ན་རེ་དེ་ཡང་ཞེས་བྱ་བ་ནི་བར་དོར་ཡོངས་སུ་མྱ་ངན་ལས་འདའ་བ་བཞིན་ནོ་ཞེས་པའོ། །མ་ཡིན་ཏེ་ཚེ་འདོར་བ་ལ་དབང་མེད་པའི་ཕྱིར་རོ་ཞེས་བྱ་བ་ནི། འདི་ལྟར་རབ་ཀྱི་མཐའ་
པའི་བསམ་གཏན་བཞི་པ་ཐོབ་པ་ནི་ཚེ་འདོར་བ་ལ་དབང་ལ། དེ་ཡང་མི་རྣམས་ཀྱི་ནང་དུ་སྐྱེད་པར་བྱེད་ཀྱི་གཞན་དུ་ནི་མ་ཡིན་ནོ། །དེ་ཚེ་འདོར་བ་ལ་དབང་བ་མེད་པས། དེ་ཕུང་པོ་ལྷག་མ་མེད་པར་ཡོངས་སུ་མྱ་ངན་ལས་འདའ་བ་མ་ཡིན་ནོ། །མངོན་པར་འདུ་བྱེད་པ་དང་བཅས་པས་ཡོངས་སུ་
མྱ་ངན་ལས་འདའ་བ་ཞེས་བྱ་བ་ནི་འབད་པ་དང་བཅས་པར་ཡོངས་སུ་མྱ་ངན་འདས་པ་སྟེ། དེའི་ཕྱིར་དེ་ནི་མངོན་པར་འདུ་བྱེད་པ་དང་བཅས་པར་ཡོངས་སུ་མྱ་ངན་ལས་འདའ་བ་ཞེས་བྱའོ། །ཇི་ལྟར་མངོན་པར་འདུ་བྱེད་པ་དང་བཅས་ཤེ་ན། དེའི་ཕྱིར་མངོན་པར་བརྩོན་པ་དང་ལམ་
ངང་གིས་འབྱུང་བའི་ཕྱིར་རོ་ཞེས་སྨོས་སོ། །དེ་ནི་མངོན་པར་སྦྱོར་བའི་བརྩོན་འགྲུས་ཀྱིས་ལམ་ངང་གིས་འབྱུང་ཞེས་པའོ། །མངོན་པར་བརྩོན་པ་དང་ལམ་ངང་གིས་འབྱུང་བ་མེད་པའི་ཕྱིར་ཞེས་བྱ་བ་ནི་མངོན་པར་བརྩོན་པ་མེད་དང་ལམ་ངང་གིས་འབྱུང་བ་མེད་པའི་ཕྱིར་རོ་ཞེས་བྱའོ། །