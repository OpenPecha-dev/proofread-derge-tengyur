ཉིང་མཚམས་མི་སྦྱོར་བར་མི་བྱེད་དོ་ཞེས་བྱ་བའི་ཐ་ཚིག་གོ་ཞེས་བྱ་བ་སྨོས་ཏེ། གང་གི་ཕྱིར་སྐྱེ་བ་གཞན་ཉིང་མཚམས་མི་སྦྱོར་བས་དེ་ཉིང་མཚམས་མི་སྦྱོར་བ་ཞེས་བྱའོ། །མྱ་ངན་ལས་འདས་པ་རྟག་པ་ཇི་ལྟར་བྱེད་ཅེས་དྲིས་ནས་དེའི་ཕྱིར་དེ་ཐོབ་པའི་གེགས་བསལ་བའི་
ཕྱིར་ཏེ་ཞེས་བྱ་བ་སྨོས་སོ། །མྱ་ངན་ལས་འདས་པ་ཐོབ་པའི་གེགས་ནི་ཉོན་མོངས་པའི་ཐོབ་པ་ཡིན་ཏེ། དེ་ཡོད་ན་མྱ་ངན་ལས་འདས་པའི་ཐོབ་པ་མི་སྐྱེ་བའི་ཕྱིར་རོ། །དེ་བསལ་བ་ནི་གཉེན་པོའི་སྒོ་ནས་དེའི་གེགས་རྣམ་པར་བཅད་པ་སྟེ། དཔེར་ན་ནམ་མཁའ་གྱིས་ཞེས་བྱ་བའི་དཔེ་འདི་ཉིད་
ལ་གེགས་བསལ་བ་ལ་ཡོན་ཏན་དུ་བརྟགས་ནས་བཤད་པ་འཇུག་པ་ལྟ་བུའོ། །མ་ངེས་པས་ཞེས་བྱ་བ་ནི་འདིས་ཀྱང་རྒྱུད་ཡོངས་སུ་སྨིན་པ་དང་དེ་ལྟར་ཐོགས་ན་སྲིད་པ་ལན་བདུན་པ་ཉིད་དུ་མཐའ་གཅིག་མ་ཡིན་པས་མི་བརྗོད་དོ། །རྣམ་གསུམ་རྣམ་བཞི་ལས་གྲོལ་བ། །ཞེས་བྱ་བ་
རྒྱས་པར་འབྱུང་བ་ལ། རྒྱུན་ཏུ་ཞུགས་པ་དེ་ཉིད་སོ་སོ་སྐྱེ་བོའི་གནས་སྐབས་སམ་འཕགས་པའི་གནས་སྐབས་སུ་བསྒོམ་པས་སྤང་བར་བྱ་བའི་ཉོན་མོངས་པ་ཆ་གསུམ་སྤངས་པ་ནི་ཚེ་གསུམ་དུ་རིགས་ནས་རིགས་སུ་སྐྱེ་བ་ཡིན་ནོ་ཞེས་རྣམ་པར་བཞག་ལ། ཉོན་མོངས་པ་ཆ་བཞི་
སྤངས་པ་ནི་ཚེ་གཉིས་སུ་རྣམ་པར་བཞག་སྟེ་འདིར་ནི་ཅི་རིགས་པར་སྦྱར་རོ། །སྐྱེ་བ་ལས་ནི་ཚེ་གཉིས་སམ་གསུམ་ལུས་པའི་ཕྱིར་རོ་ཞེས་བྱ་བ་ནི་སོ་སོ་སྐྱེ་བོའི་གནས་སྐབས་ཁོ་ནར་སྲིད་པ་གཉིས་སམ་གསུམ་མྱོང་བར་འགྱུར་བའི་ལས་བྱས་ཤིང་བསགས་པའི་ཕྱིར་རོ། །འཕགས་
པ་ནི་འཁོར་བ་ལ་ཕྱིར་ཕྱོགས་ཤིང་མྱ་ངན་ལས་འདས་པ་ལ་མངོན་དུ་ཕྱོགས་པས་ཡང་སྲིད་འཕེན་པར་རིགས་པ་མ་ཡིན་ནོ། །རྒྱུན་ཏུ་ཞུགས་པ་ཕྱིས་ཉོན་མོངས་པ་སྤོང་བར་བྱེད་ཅེ་ན། ཞེས་བྱ་བ་ནི་བསྒོམ་པས་སྤང་བར་བྱ་བ་རྣམས་སོ། །གསུམ་མམ་བཞི་སྤངས་པ་ལ་ནི་དེའི་
གཉེན་པོ་དབང་པོ་ཐོབ་པ་མེད་པར་ནི་དེ་སྤངས་པ་མེད་པའི་ཕྱིར་རོ། །ཉོན་མོངས་པ་སྤངས་པ་སྨོས་པ་ཁོ་ནས་དེའི་གཉེན་པོ་དབང་པོ་ཐོབ་པར་བཤད་པ་ཡིན་ཏེ། དེའི་ཕྱིར་ཡང་ཚིགས་སུ་བཅད་པའི་ནང་དུ་མ་སྨོས་སོ། །དེ་ལྟ་ན་ནི་འོ་ན། ཚེ་གཉིས་དང་གཉིས་གསུམ་སྨོས་པ་