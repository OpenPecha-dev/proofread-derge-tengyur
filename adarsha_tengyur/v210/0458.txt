མངོན་པར་རྟོགས་པའོ། །བྱེ་བྲག་ཏུ་སྨྲ་བ་རྣམས་ན་རེ་གནས་བདུན་ལ་མཁས་པ་དང་འདབ་མ་བདུན་པ་བཞིན་ནོ་ཞེས་ཟེར་རོ། །ཇི་ལྟར་ཞེ་ན་བདུན་ཚན་དུ་འདྲ་བའི་དགེ་སློང་གནས་བདུན་ལ་མཁས་པ་ཞེས་བཤད་དེ། ཇི་ལྟར་ཞེ་ན། དགེ་སློང་དག་ཇི་ལྟར་ན་དགེ་སློང་གནས་བདུན་ལ་
མཁས་པ་ཡིན་ཞེ་ན། གཟུགས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །གཟུགས་ཀུན་འབྱུང་བ་དང་། གཟུགས་འགོག་པ་དང་། གཟུགས་འགོག་པར་འགྲོ་བའི་ལམ་དང་། གཟུགས་ཀྱི་རོ་མྱོང་བ་དང་། ཉེས་དམིགས་དང་། ངེས་པར་འབྱུང་བ་ཡང་དག་པ་ཇི་ལྟ་བ་
བཞིན་དུ་རབ་ཏུ་ཤེས་སོ་ཞེས་འབྱུང་སྟེ། དེ་བཞིན་དུ་ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་དག་ལ་ཡང་བརྗོད་པར་བྱའོ། །ཚུལ་འདིས་ནི་གནས་སུམ་ཅུ་རྩ་ལྔ་ལ་མཁས་པར་འགྱུར་རོ། །བདུན་ཚན་དུ་འདྲ་བའི་ཕྱིར་གནས་བདུན་ལ་མཁས་པ་
ཞེས་བཤད་ཅིང་། ཤིང་གི་ལོ་མ་སོ་སོ་ལ་ཡང་འདབ་མ་བདུན་བདུན་ཡོད་པའི་ཕྱིར་བདུན་ཚན་དུ་འདྲ་བའི་ཕྱིར་ཤིང་ལ་ཡང་ལོ་མ་བདུན་པ་ཞེས་བཤད་དོ། །དཔེ་དང་པོ་ནི་གསུང་རབ་ལས་གྲུབ་པ་ཡིན་ལ། གཉིས་པ་ནི་འཇིག་རྟེན་ལ་གྲགས་པའོ་ཞེས་བྱ་བ་ནི་ཁྱད་པར་རོ། །གལ་
ཏེ་ལྷ་དང་མི་དག་གིས་ནང་རེ་རེར་སྲེད་པ་བདུན་ཉིང་མཚམས་སྦྱོར་ན། འོ་ན་གོང་མ་དེ་ལས་གང་ཟག་ལྟ་བ་ཕུན་སུམ་ཚོགས་པ་ཞེས་བྱ་བ་ལ་སོགས་པ་གསུངས་པ་དེ་དང་ཇི་ལྟར་མི་འགལ། འགྲོ་བ་གཅིག་ཏུ་ཞེས་བྱ་བ་ནི་ལྷའི་འགྲོ་བའམ་མིའི་འགྲོ་བར་རོ། །འོན་ཏེ་སྒྲ་ཇི་བཞིན་དུ་བརྟག་
ན་ནི་སྲིད་པ་བར་མར་ཡང་མི་འགྱུར་ན་སྲིད་པ་བར་མ་ནི་འདོད་པ་ཡང་ཡིན་ཏེ། དེའི་ཕྱིར་འགྲོ་བ་གཅིག་ཏུ་ཞེས་བྱ་བ་འདི་དགོངས་པ་ཡིན་པར་ངེས་སོ། །དེ་ལྟར་ན་ཡང་སྲིད་པའི་རྩེ་མོའི་བར་དུ་གོང་དུ་འཕོ་བ་ཞེས་བྱ་བ་རྒྱས་པར་འབྱུང་སྟེ། གོང་དུ་འཕོ་བ་གནས་ཐམས་ཅད་དུ་འཆི་འཕོ་བ་
ནི་འགྲོ་བ་གཅིག་ཏུ་བརྒྱུད་པས་ལྷག་པའི་སྐྱེ་བ་གཞན་མངོན་པར་འགྲུབ་སྟེ། ཞེས་བྱ་བ་འདི་ནི་དགོངས་པ་མ་ཡིན་ནོ། །འདོད་པའི་ཁམས་ལ་དགོངས་ཏེ་གསུངས་པའི་ཕྱིར་ཞེས་བྱ་བ་སྟེ། གོང་དུ་འཕགས་པ་ལ་དེ་ལྟར་ཐོགས་ན་ལན་བདུན་པ་ཞེས་གསུངས་པ་དེ་ཁོ་ནར་སྲིད་པ་