འདོད་ཆགས་ལ་སོགས་པ་ཇི་ལྟ་བ་ནི་མ་ཡིན་ནོ། །ཉེ་བའི་ཉོན་མོངས་རང་དབང་བ་ཡང་ཞེས་བྱ་བ་ནི་འདི་ལྟ་སྟེ། ཕྲག་དོག་དང་། སེར་སྣ་དང་། འགྱོད་པ་དང་། ཁྲོ་བ་དང་། འཆལ་བ་རྣམས་དང་། ཉོན་མོངས་པའི་དྲི་མ་རྣམས་སོ། །ཉོན་མོངས་པའི་ས་མང་པོ་པ་དག་
གི་ནང་དུ་བཤད་པ་གང་དག་ཡིན་པའོ་ཞེས་བྱ་བ་ནི། འདི་ལྟ་སྟེ། བག་མེད་པ་དང་། ལེ་ལོ་དང་། མ་དད་པ་སྟེ། དེ་དག་ཐམས་ཅད་ནི་རྣམ་པར་ཤེས་པ་དྲུག་ལ་བརྟེན་པར་རིག་པར་བྱའོ། །མ་རིག་པ་དང་། རྨུགས་པ་དང་། རྒོད་པ་ནི་ཐལ་མ་ཐག་ཏུ་བཤད་ཟིན་པས་
ཡང་མི་བརྗོད་དོ། །དགའ་བ་དང་སྐྱོ་བའི་རྣམ་པར་འཇུག་པའི་ཕྱིར་ཞེས་བྱ་བ་ལ། དགའ་བའི་རྣམ་པ་དང་སྐྱོ་བའི་རྣམ་པ་ནི་དགའ་བ་དང་སྐྱོ་བའི་རྣམ་པ་དག་གོ། །འདོད་ཆགས་དང་ཞེ་སྡང་དེ་དག་ལ་དེ་དག་ཏུ་འཇུག་པའི་ངང་ཚུལ་ཡོད་པ་དེ་དག་ནི་དགའ་བ་དང་སྐྱོ་བའི་
རྣམ་པར་འཇུག་པའོ། །དེའི་དངོས་པོ་ནི་དགའ་བ་དང་སྐྱོ་བའི་རྣམ་པར་འཇུག་པ་ཉིད་དེ། དེའི་ཕྱིར་འདོད་ཆགས་དང་ཞེ་སྡང་དེ་དག་བདེ་བ་དང་སྡུག་བསྔལ་དང་མཚུངས་པར་ལྡན་ནོ། །རྣམ་པ་མཚུངས་པའི་ཕྱིར་དང་། རྣམ་པར་ཤེས་པའི་ཚོགས་དྲུག་པ་ཡིན་པའི་ཕྱིར་འདོད་
ཆགས་ནི་བདེ་བ་དང་ཡིད་བདེ་བ་དང་མཚུངས་པར་ལྡན་ལ་ཞེ་སྡང་ནི་སྡུག་བསྔལ་དང་ཡིད་མི་བདེ་བ་དང་མཚུངས་པར་ལྡན་ནོ། །བསོད་ནམས་ཀྱི་ལས་ཅན་དང་། སྡིག་པའི་ལས་ཅན་རྣམས་ཀྱི་དང་ཞེས་བྱ་བ་ལ། བསོད་ནམས་ཀྱི་ལས་ཅན་རྣམས་ཀྱིས་ནི་ཡིད་མི་བདེ་བ་
དང་ངོ་། །སྡིག་པའི་ལས་ཅན་རྣམས་ཀྱིས་ནི་ཡིད་བདེ་བ་དང་ངོ་། །ལྟ་བ་བཞིན་ནོ་ཞེས་བྱ་བ་ནི། ལོག་པར་ལྟ་བ་མ་གཏོགས་པའོ། །གཞན་དག་ནི་འདིར་ཁ་ཅིག་ཡིད་བདེ་བ་དང་། མཚུངས་པར་ལྡན་ནོ་ཞེས་ཟེར་རོ། །བདག་ཏུ་ལྟ་བས་བདག་སྡུག་བསྔལ་བར་འགྱུར་རོ་
སྙམ་དུ་ཡིད་མི་བདེ་བ་དང་དེ་བཞིན་དུ་ཆད་པར་འགྱུར་རོ་སྙམ་དུ་ཡིད་མི་བདེ་བར་འགྱུར་ཞིང་། དེ་བཞིན་དུ་སྐྲག་པར་འགྱུར་རོ་སྙམ་ནས་བྱིས་པ་རྣམས་འདི་ལྟ་སྟེ། དཀའ་ཐུབ་ཀྱིས་གཙང་བ་དང་དག་པར་ལྟ་བ་དང་ངེས་པར་དེའི་བྱ་བས་ཡིད་གདུང་བ་ཡིན་ནོ། །ཐོས་པ་དང་