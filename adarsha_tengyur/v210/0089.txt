སྟེ། གང་ཞིག་གང་དག་གི་སྲོག་དང་ལོངས་སྤྱོད་དང་ཆུང་མ་འཕྲོག་པར་མི་ནུས་པ་དེ་ལ་དེ་དག་གི་ཡུལ་ཅན་སྲོག་གཅོད་པ་ལ་སོགས་པ་མི་སྲིད་པས་དེ་དག་ལས་སྲོག་གཅོད་པ་སྤོང་བའི་བདག་ཉིད་ཀྱི་སྡོམ་པ་མི་རུང་ངོ་སྙམ་དུ་སེམས་སོ། །
སེམས་ཅན་ཐམས་ཅད་ཀྱི་སྲོག་ལ་མི་གནོད་པའི་བསམ་པས་ཁས་བླངས་པའི་ཕྱིར་རོ་ཞེས་བྱ་བ་ལ། སེམས་ཅན་ཐམས་ཅད་ལ་མི་གནོད་པའི་བསམ་པ་ཁྱད་པར་མེད་པའི་ཕྱིར་ནུས་པ་དག་བཞིན་མི་ནུས་པ་དག་ལས་ཀྱང་འཐོབ་བོ། །དེ་ལྟ་མ་ཡིན་ན་གཉིད་ལོག་པ་དང་
མྱོས་པ་དང་བརྒྱལ་བ་ལ་སོགས་པ་རྣམས་ཀྱིས་ཐམས་ཅད་དུ་ནུས་པའི་ཕྱིར་སྡོམ་པ་གཏོང་བར་འགྱུར་རོ། །ཅི་འདུ་ཤེས་ལ་རག་ལས་ཏེ་འཐོབ་པས་དེ་ལ་གནོད་པར་ནུས་པ་ཡོད་དོ་ཞེས་བྱ་བ་ནི་ནུས་པ་རྣམས་འཐོབ་པའི་ནུས་པ་བཞིན་དུ་མི་ནུས་པ་རྣམས་ལ་ཡང་སྟེ། འདི་
མཚུངས་པར་འཕེལ་བ་དང་འགྲིབ་པ་དང་ལྡན་པར་འགྱུར་རོ་ཞེས་བྱ་བའོ། །ལྷ་ལ་སོགས་པ་མི་ནུས་པ་རྣམས་མི་རྣམས་ལ་སོགས་པ་ནུས་པ་དག་གི་ནང་དུ་འཕོ་བས་འཕེལ་བ་དང་ལྡན་པར་འགྱུར་ཏེ། སྔོན་མེད་པར་སྡོམ་པ་ཐོབ་པའི་ཕྱིར་རོ། །མི་ལ་སོགས་པ་ནུས་
པ་རྣམས་ལ་སོགས་པ་མི་ནུས་པ་དག་གི་ནང་དུ་འཕོ་བས་འགྲིབ་པ་དང་ལྡན་པར་འགྱུར་རོ། །སྔར་ཐོབ་པའི་སྡོམ་པ་དང་བྲལ་བའི་དེ་ལྟར་ན་འཐོབ་པའི་རྒྱུ་གཞན་གྱི་རྣམ་པར་རིག་པར་བྱེད་པ་ལ་སོགས་པ་དག་དང་། གཏོང་བའི་རྒྱུ་བསླབ་པ་འབུལ་བ་ལ་སོགས་པ་དག་
མེད་པར་ཡང་སྡོམ་པ་འཐོབ་པ་དང་གཏོང་བ་འགྱུར་རོ། །སེམས་ཅན་རྣམས་ནི་སྔོན་ཡང་ཡོད་ལ་ཕྱིས་ཀྱང་ཡོད་པའི་ཕྱིར་ལ་ཞེས་བྱ་བ་ལ། ཇི་ལྟར་ཁྱད་པར་འདི་ལྟ་བུ་གཞན་ཡང་འབྱུང་བར་འགྱུར་རོ་སྙམ་དུ་སེམས་སོ། །དེ་ལ་འདི་ཆོས་མི་མཐུན་པ་ཙམ་གྱིས་གནས་
སྐབས་མ་ཡིན་པར་ནུས་པ་མེད་དོ། །ཅི་སྟེ་རྩྭ་ལ་སོགས་པ་ལ་སྔོན་མེད་པའི་ཕྱིར་ཕྱིས་ཀྱང་སྡོམ་པ་མེད་པ་ཉིད་དུ་འདོད་པ་དེ་ལྟ་ན་འདིར་ཡང་སྡོམ་པ་འགྲིབ་པ་དང་འཕེལ་བའི་ཚུལ་གྱིས་སམ་རྩྭ་ལ་སོགས་པ་རྣམས་ཐམས་ཅད་ལས་སྡོམ་པ་དེ་ལྟར་ཐལ་བར་འགྱུར་རོ། །