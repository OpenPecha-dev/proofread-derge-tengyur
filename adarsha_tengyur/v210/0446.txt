ཉིད་ཀྱི་ཕྱིར་དེ་མཐོང་བའི་སྒོ་ནས་མངོན་པར་རྟོགས་པ་གཅིག་པར་མི་འགལ་ཏེ་གཟུགས་ལ་སོགས་པའི་ཕུང་པོ་བཞིན་ནོ་ཞེས་སོ། །འོ་ན་ནི་བདེན་པ་རྣམས་སྡུག་བསྔལ་ལ་སོགས་པར་མཐོང་བར་མི་འགྱུར་ཞེས་བྱ་བ་ནི། སྡུག་བསྔལ་བ་དང་། ཀུན་བྱུང་བ་དང་། འགོག་པ་དང་།
ལམ་ཞེས་བྱ་བའམ། ཡང་ན་སྡུག་བསྔལ་ལ་སོགས་པ་དག་ཏུ་སྟེ། བདེན་པ་རྣམས་ལ་སྡུག་བསྔལ་ལ་སྡུག་བསྔལ་ལ་སོགས་པ་རྣམ་པ་བཅོ་ལྔར་མཐོང་བར་མི་འགྱུར་རོ། །དེ་ལྟ་ན་ཞེས་བྱ་བ་འབྱུང་ངོ་། །གལ་ཏེ་སྡུག་བསྔལ་ལ་སོགས་པའི་བདེན་པ་རེ་རེ་ལ་ཟག་པ་མེད་པའི་
ཤེས་རབ་ཀྱིས་སྡུག་བསྔལ་ལ་སོགས་པའི་རྣམ་པ་དག་ཏུ་མཐོང་བར་མི་འདོད་ན་ནི་དེའི་ཕྱིར། ཡང་དག་པའི་ལྟ་བ་གང་ཞིག་ཅེ་ན་འཕགས་པ་འཇིག་རྟེན་ལས་འདས་པ་ཟག་པ་མེད་པ་ཉེ་བར་ལེན་པ་མེད་པ་ཞེས་བྱ་བ་ནས་རྒྱས་པར་ཇི་སྲིད་འདི་ན་འཕགས་པ་ཉན་ཐོས་སྡུག་བསྔལ་ལ་རེ་
ཞིག་སྡུག་བསྔལ་དུ་ཡིད་ལ་བྱེད་ཅེས་བྱ་བ་རྒྱས་པར་འབྱུང་བའི་མདོ་དང་འགལ་ལོ། །འདིར་ནི་མདོ་ལས་བདེན་པ་ཡོངས་སུ་བཅད་པ་སྡུག་བསྔལ་ལ་སོགས་པའི་རྣམ་པ་ཟག་པ་མེད་པའི་ཤེས་རབ་ཀྱིས་བདེན་པ་མཐོང་བར་གསུངས་སོ། །བདག་མེད་པའི་རྣམ་པས་གཞན་
དུ་ཡང་དེ་བཞིན་དུ་བཤད་དེ། སྡུག་བསྔལ་མཐོང་བའི་སྒོ་ནས་ཇི་སྲིད་ལམ་གྱི་བར་རོ། །སྡུག་སྔལ་གྱི་སྒོ་ནས་ཞེས་བྱ་བ་ལ་སོགས་པ་བརྗོད་པར་མི་བྱ་སྟེ་དགོས་པ་མེད་པའི་ཕྱིར་རོ། །ཤེས་པ་གཅིག་ལ་རྣམ་པ་དུ་མ་སྐྱེ་བ་མ་ཡིན་ཏེ། གང་གི་ཕྱིར་མཚན་ཉིད་ཐ་དད་པ་རྣམས་
ཀྱང་རང་གི་མཚན་ཉིད་ཇི་ལྟ་བར་ཅིག་ཅར་མཐོང་བར་འགྱུར་བས་སོ། །དེ་ལྟར་ན་གདོན་མི་ཟ་བར་བདེན་པ་རྣམས་མཐར་གྱིས་རྟོགས་པར་ཁས་བླང་བར་བྱའོ། །མ་ཡིན་ཏེ་ཇི་ལྟར་མཐོང་བ་བཞིན་བསྒོམ་པའི་ཕྱིར་རོ་ཞེས་བྱ་བ་ནི། འདི་ལྟར་བདེན་པ་རྣམ་པར་མཐོང་བའི་ལམ་དུ་ཇི་
ལྟར་མཐོང་བ་དེ་ལྟར་ཕྱིས་བསྒོམ་པའི་ལམ་དུ་ཡང་བསྒོམ་པ་ཡིན་ནོ། །ཁ་ཅིག་ཏུ་བདེན་པ་གསུམ་ལ་ལོག་པར་བསྒྲུབ་པ་མངོན་པར་རྟོགས་པའི་ཤེས་པ་འདིས་བཟློག་པ་ཡོད་པ་མ་ཡིན་ནོ། །དེའི་ཕྱིར་ཀུན་འབྱུང་དང་འགོག་པ་དང་ལམ་རྣམས་དམིགས་ཀྱིས་བསལ་བས་