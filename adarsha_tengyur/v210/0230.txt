འཛིན་པའི་བདག་ཉིད་ཡིན་པའི་ཕྱིར་རོ། །དེའི་ཕྱིར་དེ་ཉིད་ཕྱིན་ཅི་ལོག་ཅེས་བཤད་ཀྱི། ཚོར་བ་ལ་སོགས་པ་ནི་མ་ཡིན་ནོ། །ཕྱིན་ཅི་ལོག་རྣམས་ཀྱི་གཉེན་པོ་ནི་ཤེས་རབ་ཀྱི་མིང་གིས་བསྙད་ཅིང་བརྗོད་དོ། །མི་རྟག་པའི་རྣམ་པ་ལ་རྟག་པ་ལ་སོགས་པའི་འདུ་ཤེས་
སམ་ཞེས་ཏེ། རྟེན་དང་ནུས་པ་ལས་ཀྱང་ངེས་པར་རྟོག་པ་དང་མཚན་མར་འཛིན་པ་སྲིད་པའི་ཕྱིར་སེམས་ཕྱིན་ཅི་ལོག་ཏུ་བཤད་དོ། །དེ་ལྟར་ཡང་། ཉོན་མོངས་ཆུ་བོས་འདས་པ་ཡི། །འཇིག་རྟེན་འདི་ནི་སེམས་ཀྱིས་ཁྲིད། །ཅེས་གསུངས་སོ། །ཕྱིན་ཅི་ལོག་དེ་
དག་ཐམས་ཅད་ཀྱང་རྒྱུན་ཏུ་ཞུགས་པས་སྤངས་པ་ཡིན་ཏེ། འདི་ལྟར་བཅོམ་ལྡན་འདས་ཀྱིས་གང་ཟག་ལྟ་བ་ཕུན་སུམ་ཚོགས་པ་འདི་ལས་ཕྱི་རོལ་པའི་སྟོན་པ་གཞན་ཚོལ་བ་དང་། སྲོག་གཅོད་པར་བྱེད་པ་གང་ཡིན་པ་ནི་གནས་མ་ཡིན་ཞིང་གོ་སྐབས་མེད་དོ་ཞེས་
གསུངས་པའི་ཕྱིར་རོ། །ཕྱིན་ཅི་ལོག་བཞི་པོ་གང་དག་ཡིན་པ་དེ་དག་ལས་དུ་དག་གཅིག་ནི་རྒྱུན་ཏུ་ཞུགས་པ་སྤངས། དུ་དག་གཅིག་ནི་མ་སྤངས་ཤེ་ན། བཤད་པ་ཐམས་ཅད་སྤངས་སོ་ཞེས་གསུངས་སོ། །དེ་ཉིད་ལ་རྒྱུ་སྨྲས་པ་ནི། ལྟ་བ་མཚུངས་པར་ལྡན་པ་དང་
བཅས་པ་རྣམས་ནི་མཐོང་བས་སྤང་བར་བྱ་བ་ཡིན་པའི་ཕྱིར་རོ་ཞེས་བྱ་བའོ། །མཚུངས་པར་ལྡན་པ་སྨོས་པས་ནི་སེམས་དང་འདུ་ཤེས་ཕྱིན་ཅི་ལོག་གཉིས་ཀྱང་མཐོང་བའི་ལམ་གྱིས་སྤོང་བ་ཡིན་ནོ་ཞེས་སྟོན་ཏོ། །གང་གི་ཚེ་དད་པ་དང་ཆོས་ཀྱི་རྗེས་སུ་འབྲང་བ་
དག་གིས་ཀྱང་འདི་དག་སྤངས་ན་ཅིའི་ཕྱིར་རྒྱུན་ཏུ་ཞུགས་པ་ཁོ་ནས་སྤངས་ཞེས་བརྗོད་པར་བྱ་ཞེ་ན། རྒྱུན་ཏུ་ཞུགས་པ་རྣམས་ལ་ཀུན་ཏུ་སྦྱོར་བ་ནི་དྲི་བཟང་པོའི་བྱུག་པ་དང་བདུག་པས་བསྒོས་པའི་གོས་དང་ཟས་དང་བཏུང་བ་ལ་སོགས་པའི་ཁྱད་པར་བཞིན་དུ་འདུག་
ཅིང་། འདོད་པ་སྤྱོད་པ་དང་ནོར་བུ་དང་གསེར་དང་དངུལ་བདག་གིར་བྱེད་པ་ཡང་ཡོད་དོ། །དེའི་ཕྱིར་མངོན་པར་ཤེས་པ་མེད་པའི་བློ་ཅན་རྣམས་ཀྱིས་ཀྱང་ཕྱིན་ཅི་ལོག་མ་སྤངས་པ་མ་ཡིན་ནོ། །དེའི་ཕྱིར་རབ་ཏུ་འཇུག་ཅེས་བྱ་བ་སྟེ། དེའི་དོན་དུ་རྒྱུན་ཏུ་ཞུགས་པས་