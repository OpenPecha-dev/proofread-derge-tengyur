སྐྱེ་བས་ན་ལན་བདུན་པའོ། །དེ་ཉིད་ཀྱི་ཕྱིར་རྒྱུན་ཏུ་ཞུགས་པ་ཡིན་ལ་ཚེ་བདུན་གྱི་བར་དུ་སྐྱེ་བས་ན་ཞེས་སྨོས་སོ། །དེ་ལྟར་ཐོགས་ན་ཞེས་འབྱུང་བས་ཐམས་ཅད་ནི་གདོན་མི་ཟ་བར་མ་ཡིན་ནོ་ཞེས་བསྟན་པར་འགྱུར་ཏེ། དེ་ཉིད་ཀྱི་ཕྱིར་ཐམས་ཅད་ཀྱི་ཐ་ཤལ་བའོ་ཞེས་འབྱུང་
ངོ་། །མཆོག་ཅེས་བྱ་བའི་སྒྲ་ནི་རབ་ཏུའོ་ཞེས་བྱ་བ་ནི། མདོ་ལས་མཆོག་གི་སྒྲ་ནི་རབ་ཏུ་བརྗོད་དོ་ཞེས་པ་སྟེ། དོན་ནི་ཁྱད་པར་མེད་དོ། །དེ་ནས་དེར་འགྲོ་བའི་ཕྱིར་རོ་ཞེས་བྱ་བ་ནི་ལམ་དེ་ནས་མྱ་ངན་འདས་པར་འགྲོ་བའི་ཕྱིར་རོ། །ལམ་དང་པོ་ཐོབ་པའི་ཕྱིར་རོ་ཞེས་བྱ་བ་ལ། ལམ་དང་པོ་ནི་
མཐོང་བའི་ལམ་མོ། །བརྒྱད་པ་ཡང་ཡིན་ཞེས་བྱ་བ་ནི་ལུགས་ལས་བཟློག་པས་འབྲས་བུ་བཞིའི་གནས་ཀྱི་བཞི་པ་དེ་ལ་ཞུགས་པ་ནི་འབྲས་བུ་མངོན་དུ་བྱ་བའི་ཕྱིར་ཞུགས་པ་སྟེ་བརྒྱད་པ་ཡིན་ནོ། །ཕལ་ཆེར་ལ་འདོད་ཆགས་དང་བྲལ་བ་ཞེས་བྱ་བ་ལ་སོགས་པ་ལ། གང་ཞིག་འཇིག་རྟེན་
པའི་ལམ་གྱིས་རྣམ་པ་དྲུག་པ་ཟད་པར་བྱས་པ་ཡང་ལམ་ལ་རྗེས་སུ་ཤེས་པས་ངེས་པ་ལ་འཇུག་པ་བྱེད་ན། དེ་ལན་ཅིག་ཕྱིར་འོང་བ་ཡིན་ལ། དེ་ཡང་རྒྱུན་ཏུ་ཞུགས་པར་འགྱུར་རོ། །དེ་བཞིན་དུ་འཇིག་རྟེན་པའི་ལམ་གྱིས་འདོད་པ་ལ་འདོད་ཆགས་དང་བྲལ་བ་ཡང་སེམས་བཅུ་དྲུག་པ་ལ་ཕྱིར་
མི་འོང་བ་ཡིན་གྱི་རྒྱུན་ཏུ་ཞུགས་པ་མ་ཡིན་ནའོ། །འབྲས་བུ་ཐམས་ཅད་ཐོབ་པའི་ཕྱིར་བྱ་བ་ལ། རྒྱུན་ཏུ་ཞུགས་པ་ལ་སོགས་པའི་འབྲས་བུ་ཐམས་ཅད་ཐོབ་པའི་ངང་ཚུལ་ཡོད་པས་ན་འབྲས་བུ་ཐམས་ཅད་ཐོབ་པ་སྟེ། དེ་ནས་བཟུང་སྟེ་འབྲས་བུ་ཐོབ་པས་རྒྱུན་ཏུ་ཞུགས་པ་ཞེས་བྱའོ། །ཞུགས་
པ་དང་འབྲས་བུའི་ལམ་ཐོབ་པའི་ཕྱིར་ཞེས་བྱ་བ་ལ་ཞུགས་པའི་ལམ་ནི་སྐད་ཅིག་མ་བཅོ་ལྔའོ། །འབྲས་བུའི་ལམ་ནི་ལམ་ལ་རྗེས་སུ་ཤེས་པའོ། །བརྒྱད་པས་ནི་རྒྱུན་ཏུ་ཞུགས་པའི་ལམ་ཁོ་ན་ཐོབ་ཀྱི་འབྲས་བུའི་ལམ་ནི་མ་ཡིན་ནོ། །མཐོང་བ་དང་བསྒོམ་པའི་ལམ་ཐོབ་པའི་ཕྱིར་ཞེས་བྱ་བ་
ལ། མཐོང་བའི་ལམ་ནི་སྐད་ཅིག་མ་བཅོ་ལྔའོ། །བསྒོམ་པའི་ལམ་ནི་སེམས་བཅུ་དྲུག་གོ། །རྒྱུན་ཐམས་ཅད་མངོན་པར་རྟོགས་པའི་ཕྱིར་རོ་ཞེས་བྱ་བ་ནི་ལམ་རྗེས་སུ་ཤེས་པས་ཏེ། གང་གི་ཕྱིར་ལམ་ལ་ཤེས་པའི་བཟོད་པས་ཀྱང་མངོན་པར་རྟོགས་པའི་ཕྱིར་རྒྱུན་ཐམས་ཅད་