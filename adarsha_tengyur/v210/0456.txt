ཞེས་བྱ་བ་ནི་མི་ལྕོགས་པ་མེད་པ་ལ་སོགས་པ་གང་ཡང་རུང་བ་ཞིག་གིས་འབྲས་བུའི་ཁྱད་པར་གྱི་ལམ་མངོན་དུ་བྱེད་པས་ན་འདི་ནི་ངེས་པར་ཆོས་ཉིད་ཀྱི་འབྲས་བུ་ཁྱད་པར་ཅན་ཟག་པ་མེད་པ་བསམ་གཏན་གསུམ་པས་མངོན་དུ་བྱེད་དོ། །གཞན་དུ་ན་ཟག་པ་དང་བཅས་པའི་ས་འཕོ་བས་འདོད་
ཞིང་ཟག་པ་མེད་པ་ཡང་མི་བསྐྱེད་པའོ། །གོང་དུ་སྐྱེས་པ་བདེ་བའི་དབང་པོ་དང་མི་ལྡན་པར་འགྱུར་རོ་ཞེས་བྱ་བ་ནི། འབྲས་བུ་ཐམས་ཅད་ཉིད་ལས་ལངས་པ་འབྲས་བུའི་ཁྱད་པར་གྱི་ལམ་མངོན་དུ་བྱེད་པ་འབའ་ཞིག་མ་ཡིན་པའོ། །སློབ་འདུས་བཟང་ན་རེ་བསམ་གཏན་གསུམ་པའི་
འདོད་ཆགས་དང་བྲལ་བ་ཉིད་ཀྱི་རྒྱུ་མེད་པའི་ཕྱིར་ཞེས་ཟེར་རོ། །ཕལ་ཆེར་ལས་འདོད་ཆགས་དང་བྲལ་བ་ནི་གང་དག་གིས་ཉོན་མོངས་པ་རྣམ་པ་དྲུག་གམ་བདུན་ནམ་བརྒྱད་སྔར་སྤངས་པ་ནས་སྲིད་པའི་རྩེ་མོའི་བར་བསམ་གཏན་བཞི་དང་གཟུགས་མེད་པ་བཞི་སྟེ། འཁོར་བ་ནི་ས་དགུ་
པ་ཡིན་པའི་ཕྱིར་རོ། །དང་པོ་ཁོ་ནར་ཞེས་རྒྱས་པར་འབྱུང་བ་ལ་དེར་ཤེས་པ་རབ་ཏུ་མི་འཇུག་པའི་ཕྱིར་ལམ་ཆུང་ངུ་ཉིད་རྣམ་པར་ཤེས་པའི་རྒྱུད་ལ་ཕྲ་བར་རྗེས་སུ་འབྲེལ་བའི་ཕྱིར་ཉོན་མོངས་པ་ཆུང་ངུ་ཉིད་དོ། །འདི་ལ་དཔེ་ཉེ་བར་སྒྲུབ་པར་བྱེད་དེ། གོས་ལ་དྲི་མ་ཆེ་ལོང་ནི་སྔར་འཁྲུ་ལ་ཞེས་
བྱ་བ་ལ་སོགས་པ་རྒྱས་པར་འབྱུང་ངོ་། །འདི་དཔེའི་སྦྱོར་བ་ཡིན་པས་དཔེའི་རྣམ་པ་སྟེ། རྣམ་པ་འདིས་གཞན་ལ་ཡང་བརྗོད་པར་བྱའོ་ཞེས་སྟོན་པར་བྱེད་དོ། །ཆོས་དཀར་པོ་ནི་སྟོབས་དང་ལྡན་པ་ཡིན་ལ་ཞེས་བྱ་བ་ནི། ཇི་སྐད་དུ། ལམ་ཆུང་ངུའི་ཆུང་ངུས་ནི་ཉོན་མོངས་པ་ཆེན་པོའི་
ཆེན་པོ་སྤོང་སྟེ། དེ་ལྟར་འདིས་སྤོང་བའོ་ཞེས་སོ། །དེ་ཉིད་ལ་ཁུངས་ནི་སྐད་ཅིག་མ་ཆུང་ངུས་ཞེས་སྨོས་ཏེ། སྡུག་བསྔལ་ལ་ཆོས་ཤེས་པའི་བཟོད་པ་ཆུང་ངུའི་ཆུང་ངུས་སོ། །འཁོར་བ་ཐོག་མ་མེད་པ་བརྒྱུད་པས་སྤེལ་བའི་ཞེས་བྱ་བ་ནི། འཁོར་བ་ཐོག་མ་མེད་པ་ནས་རང་གི་རྒྱུ་
བརྒྱུད་པས་སྤེལ་བ་སྟེ་ཕན་བཏགས་པ་ཞེས་བྱ་བའི་ཐ་ཚིག་གོ། །དེའི་ཕྱིར་དེ་དག་རྩ་ནས་མེད་པར་བྱེད་པ་ནི་ཐོབ་པ་གཅོད་པ་སྟེ། དེ་ནི་ཆེན་པོས་ཡིན་གྱི་ཆུང་ངུས་མ་ཡིན་ཞིང་འབྲིང་གིས་ཀྱང་མ་ཡིན་ནོ། ཐམས་ཅད་དུ་ཞེས་བྱ་བ་ནི་ས་དང་ཁམས་རྣམས་སུའོ། ཚེ་བདུན་གྱི་བར་དུ་