རྒྱུ་མེད་པའི་ཕྱིར་རོ་ཞེས་བྱ་བ་སྨོས་ཏེ། གཞན་ལ་གནོད་པའི་རྒྱུ་ནི་ཁྲོ་བ་དང་གནོད་སེམས་དང་རྣམ་པར་འཚེ་བ་ལ་སོགས་པ་དག་ཡིན་ན། འདོད་པའི་ཁམས་ཀྱི་གོང་ན་ནི་དེ་དག་སྲིད་པ་ཡང་མ་ཡིན་ནོ། །འཕགས་པའི་ལམ་ལ་ཡུལ་ལུང་མ་བསྟན་ཉིད་དུ་ནི་ཐལ་བར་མི་
འགྱུར་ཏེ། ཟག་པ་དང་བཅས་པ་ཁོ་ན་རྣམ་པར་སྨིན་པ་བསྙད་པ་འཐད་པའི་ཕྱིར་རོ། །སྦྱིན་པ་ལ་སོགས་པ་དང་མི་འགལ་བའི་ཕྱིར་ཏེ་ཞེས་བྱ་བ་ནི་འཇིག་ཚོགས་ལ་ལྟ་བའི་མི་དགེ་བ་དང་རྗེས་སུ་མཐུན་པ་ཡང་རྣམ་པར་དཔྱད་པ་བསོད་ནམས་ཀྱི་འདུ་བྱེད་དང་རྗེས་སུ་
མཐུན་པའི་ཕྱིར་དང་། དགེ་བའི་རྩ་བ་ཆད་པ་དང་འགལ་བའི་ཕྱིར་མི་དགེ་བ་དང་རྗེས་སུ་མཐུན་པ་མ་ཡིན་པའི་ཕྱིར་རོ། །བདག་ཉིད་ཉོན་མོངས་པ་ལས་བཟློག་པ་ཐར་པ་དང་མཐུན་པ་སྟེ། འདུན་པ་ཆད་པས་འཇུག་པའི་ཕྱིར་རོ། །ཐར་པའི་རྗེས་སུ་མཐུན་པ་ནི་འཇིགས་
པ་ཆེན་པོའི་གནས་ལ་མི་སྐྲག་པ་སྟེ་ཇི་སྐད་དུ། སྐྲག་པ་ཉིད་ཀྱིས་བྱིས་པ་སོ་སོ་སྐྱེ་བོ་ཐོས་པ་དང་མི་ལྡན་པ་རྣམས་འདི་ལྟ་སྟེ། བདག་མེད་པར་གྱུར་ཅིག །བདག་གི་མེད་པར་གྱུར་ཅིག །བདག་འབྱུང་བར་མ་གྱུར་ཅིག །བདག་གི་འབྱུང་བར་མ་གྱུར་ཅིག་ཅེས་ཟེར་
ཏེ། སྐྱེ་བ་དང་རྗེས་སུ་མཐུན་པའོ། །དེ་ཉིད་ཀྱི་ཕྱིར་མི་དགེ་བ་མ་ཡིན་ཞེས་གསུངས་སོ། །གང་གི་ཕྱིར་ཐར་པ་དང་མཐུན་པ་རང་གི་རྫས་ལ་རྨོངས་པའི་ཕྱིར་ཞེས་བྱ་བ་ནི། ཕུང་པོ་ལྔའི་རྫས་འདི་ལ་བདག་གི་རྣམ་པར་རྟག་པ་དང་ཆད་པའི་རྣམ་པར་ལོག་པར་ངེས་པར་
སེམས་པའི་ཕྱིར་ཀུན་ཏུ་རྨོངས་སོ། །ཕ་རོལ་ལ་གནོད་པའི་རྣམ་པར་ཞུགས་པ་མ་ཡིན་པའི་ཕྱིར་ཞེས་བྱ་བ་ལ། དང་གི་སྒྲ་ནི་རང་གི་རྫས་ལ་ཀུན་ཏུ་རྨོངས་པ་ཡང་སྟེ། འཇིག་ཚོགས་ལ་ལྟ་བ་དང་མཐར་འཛིན་པར་ལྟ་བ་ལུང་དུ་མ་བསྟན་པའོ་ཞེས་བྱ་བར་སྐབས་དང་
སྦྱར་རོ། །མཐོ་རིས་ལ་སྲེད་པ་དང་། ངའོ་སྙམ་པའི་ང་རྒྱལ་དག་ཀྱང་ཞེས་བྱ་བ་ནི། མཐོ་རིས་ལ་སྲེད་པ་ཡང་སྦྱིན་པ་ལ་སོགས་པ་དང་མི་འགལ་ལ། ངའོ་སྙམ་པའི་ང་རྒྱལ་ཡང་རང་གི་རྫས་ལ་ཀུན་ཏུ་རྨོངས་ཤིང་ཕ་རོལ་ལ་གནོད་པའི་རྣམ་པས་ཞུགས་པས་མཐོ་