མམ། ཐོང་ལྕགས་མེ་ཀུན་ཏུ་འབར་བ་རབ་ཏུ་བསྲེགས་པ་ལྕགས་ཀྱི་ཐོ་བས་བརྒྱབ་པ་རྣམས་ཀྱི་ཚ་ཚ་གྱེན་དུ་ཡར་བཞིན་དུ་འཆི་བར་འགྱུར་བ་དང་། དཔེར་ན་ལྕགས་ཀྱི་ཚ་ཚ་དེ་ཉིད་གྱེན་དུ་ཡར་ནས་ས་ལ་མ་ལྟུང་བ་ཁོ་ནར་འཆི་བར་འགྱུར་བ་ལྟ་བུའོ། །ཡང་ན་གསུམ་པོ་ཐམས་ཅད་ཞེས་བྱ་བ་ནི།
བར་མ་དོ་དང་སྐྱེས་ནས་ཡོངས་སུ་མྱ་ངན་འདའ་བ་རྣམས་དང་གོང་དུ་འཕོ་བ་རྣམས་ཏེ། རེ་རེ་ཞིང་མྱུར་བ་དང་མྱུར་བ་མ་ཡིན་པ་དང་། ཡུན་རིང་པོ་ཞིག་ན་ཡོངས་སུ་མྱ་ངན་ལས་འདའ་བའི་ཕྱིར་ཕྱིར་མི་འོང་བ་དགུར་འགྱུར་རོ། །ཕྱིར་མི་འོང་བ་གསུམ་དང་ཞེས་བྱ་བ་ནི་གང་དག་གི་བྱེ་བྲག་གིས་
ཕྱིར་མི་འོང་བ་དགུར་བཤད་པའོ། །དགུ་པོ་དེ་དག་གི་ཞེས་བྱ་བ་ནི་ཇི་སྐད་བཤད་པ་བཞིན་དུ་དེ་དག་གི་བྱེ་བྲག་གིས་བསྡུས་པ་དེ་དག་གིའོ། །མངོན་པར་འགྲུབ་པ་མྱོང་བར་འགྱུར་བའི་ལས་བསགས་པའི་ཕྱིར་བར་དོར་ཡོངས་སུ་མྱ་ངན་ལས་འདའ་བ་སྟེ། གཞན་མ་ཡིན་པར་བར་མ་
དོ་ཁོ་ནར་ཡོངས་སུ་མྱ་ངན་ལས་འདའ་བའི་ཕྱིར་རོ། །སྐྱེས་ནས་མྱོང་བར་འགྱུར་བའི་ལས་བསགས་པའི་ཕྱིར་སྐྱེས་ནས་ཡོངས་སུ་མྱ་ངན་ལས་འདའ་བ་སྟེ། དེ་ཉིད་ཁོ་ནར་སྐྱེས་ནས་ཡོངས་སུ་མྱ་ངན་ལས་འདའ་བའི་ཕྱིར་རོ། །ལན་གྲངས་གཞན་ལ་མྱོང་བར་གྱུར་པའི་ལས་བསགས་
པའི་ཕྱིར་གོང་དུ་འཕོ་བ་སྟེ། དེ་ཕན་ཆད་སྐྱེ་བ་གཞན་དང་འབྲེལ་བའི་ཕྱིར་རོ། །གོ་རིམས་བཞིན་ཞེས་བྱ་བ་ནི་ཉོན་མོངས་པ་དང་དབང་པོའི་བྱེ་བྲག་དང་སྦྱར་བའོ། །དེ་ཉིད་ཀྱི་ཕྱིར་དེ་དག་སོ་སོའི་ཞེས་བྱ་བ་ནི། ཕྱིར་མི་འོང་བ་གསུམ་པོ་དེ་དག་སོ་སོའི་ཁྱད་པར་རྣམ་པ་གསུམ་གསུམ་
མོ། །དེ་ཉིད་ཀྱི་ཕྱིར་ལས་དང་ཉོན་མོངས་པ་དང་དབང་པོའི་བྱེ་བྲག་ལ་ཁྱད་པར་རྣམས་ཅི་རིགས་པར་རོ། །གང་གི་ཕྱིར་ཕྱིར་མི་འོང་བ་དགུར་གྱུར་པ་ལས་ཡང་འདིར་ཅི་རིགས་པར་ཞེས་བྱ་སྟེ། དེའི་ཕྱིར་གསུམ་ཚན་དང་པོ་གཉིས་ནི་ཞེས་སྨོས་སོ། །གསུམ་ཚན་བར་དོར་ཡོངས་སུ་མྱ་
ངན་ལས་འདའ་བ་དང་སུམ་ཚན་སྐྱེས་ནས་ཡོངས་སུ་མྱ་ངན་ལས་འདའ་བ་ནི་ཉོན་མོངས་པ་དང་དབང་པོ་ཕན་ཚུན་གྱི་སྒོ་ནས་ཁྱད་པར་དུ་འགྱུར་གྱི་ལས་ཀྱི་ཁྱད་པར་ལས་མ་ཡིན་ནོ། །འདི་དག་ལས་བར་དོར་མྱ་ངན་ལས་འདའ་བ་རྣམས་མངོན་པར་འགྲུབ་པ་མྱོང་བར་འགྱུར་བའི་ལས་ཐ་དད་པ་