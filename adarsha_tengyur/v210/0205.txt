པ་རྣམས་ལས་ནི་རྫས་ཀྱི་རྒྱུན་ཐ་དད་པའི་བདག་ཉིད་ཡོད་པ་མ་ཡིན་ཏེ། ཁ་ཅིག་ཏུ་དེ་དང་ལྷན་ཅིག་པའི་ཉོན་མོངས་པའི་རྫས་ལ་ཉོན་མོངས་པ་སྐྱེད་པའི་ནུས་པ་ཞེས་བྱའོ། །བསྒྲུབ་བྱ་དང་དཔེར་བརྗོད་པ་མཚུངས་པ་མེད་དོ་ཞེས་བྱ་བ་ལ། མཚུངས་པ་
ཞེས་བྱ་བ་ནི་ནུས་པའི་ཁྱད་པར་ལས་ཉོན་མོངས་པ་སྐྱེད་པ་མི་ལྡན་པ་མ་ཡིན་པའི་ཕྲ་རྒྱས་ཏེ། དེ་ལ་འདི་ནི་དཔེ་མ་ཡིན་ནོ། །ནུས་པའི་ཁྱད་པར་མ་ཡིན་པ་ལས་སྐྱེས་པ་ནི་དྲན་པ་མ་ཡིན་པས་མཚན་ཉིད་མི་མཐུན་པ་མེད་དོ། །འདི་ལྟར་ཉམས་སུ་མྱོང་བའི་ཤེས་པས་དྲན་པའི་རྒྱུད་ལ་
རང་གི་ཡུལ་དམིགས་པ་ནི་དྲན་པའི་ས་བོན་ཏེ། དེའི་ཕྱིར་ཉམས་སུ་མྱོང་བའི་ཡུལ་ལ་དམིགས་ཏེ་དྲན་པ་སྐྱེའོ་ཞེས་ཁས་བླང་བར་བྱའོ། །དེ་ལྟ་མ་ཡིན་ན་ཉམས་སུ་མྱོང་བའི་ཤེས་པས་དོན་མེད་དོ། །གཞན་ཡང་ཉམས་སུ་མྱོང་བའི་ཤེས་པ་ཞེས་བྱ་བ་ཐམས་ཅད་ལྷན་ཅིག་སྐྱེས་པའི་
སེམས་དང་སེམས་ལས་སྐྱེས་པའི་ཚོགས་པ་དེ་ཉིད་དུ་གཟུང་བ་ན། ཤེས་པ་ཁོ་ན་འབའ་ཞིག་མ་ཡིན་གྱི། སེམས་དང་སེམས་ལས་བྱུང་བའི་ཚོགས་པ་དེ་མཐའ་དག་ཉིད་དོ། །རང་གི་ཡུལ་ལ་དམིགས་པའི་དྲན་པ་ནི་སེམས་དང་སེམས་ལས་བྱུང་བའི་ཚོགས་པ་མཐའ་དག་སྐྱེད་པ་ལ་
གཙོ་བོ་སྟེ་རང་གི་རྟེན་གྱི་ནུས་པ་ཞེས་བྱའོ། །དེའི་ཕྱིར་ཡང་དྲན་པ་སྐྱེ་བས་འདི་ལ་འགལ་བ་ཅི་ཞིག་ཡོད། དྲན་པའི་ས་བོན་ལ་སོགས་པ་ནི་རང་གི་རིགས་ཀྱི་རྒྱུ་བ་ལས་ཐ་དད་མ་ཡིན་པར་བརྗོད་པར་བྱ་ལ། ཁ་ཅིག་ནི་དེ་དག་འགོག་པ་དང་འདུ་ཤེས་མེད་པའི་སྙོམས་པར་འཇུག་པ་ལ་ཇི་
ལྟར་དྲན་པ་སྐྱེ་བར་བརྗོད་ཅེས་ཟེར་རོ། །འོ་ན་མདོ་ལས་ཞེས་རྒྱས་པར་འབྱུང་བ་ནི་བྱེ་བྲག་ཏུ་སྨྲ་བའི་སྟེ། དྲུག་ཚན་དྲུག་ཅེས་བྱ་བ་ནི། དེར་གསུངས་པ། དེ་ལ་གང་ཞིག་བདེ་བའི་ཚོར་བས་རེག་ཅིང་མངོན་པར་དགའ་མགུ་ལྷག་པར་ཞེན་ཏེ་གནས་པ་འདིའི་འདོད་ཆགས་ནི་བདེ་བའི་ཚོར་
བ་ལས་རྒྱས་པར་འགྱུར་རོ་ཞེས་གསུངས་སོ། །མངོན་པར་དགའ་བ་ནི་འདིར་འདོད་ཆགས་ཀྱི་ཕྲ་རྒྱས་ཞེས་གསུངས་ལ། མངོན་པར་དགའ་བ་ཡང་བདེ་བའི་ཚོར་བ་དང་མཚུངས་པར་ལྡན་པ་དེའི་ཕྱིར་ཕྲ་རྒྱས་ནི་མཚུངས་པར་ལྡན་པ་ཁོ་ན་ཡིན་གྱི་མཐུའི་བདག་ཉིད་ནི་མ་ཡིན་ནོ། །འགྱུར་རོ་