གེགས་སུ་འགྱུར་བས་དེ་ལ་དགོངས་ནས་གསུངས་པའི་ཕྱིར་སྐྱོན་མེད་དོ། །སྤངས་པའི་ཡོངས་སུ་ཤེས་པ་ནི་སྤངས་པ་ཁོ་ན་སྟེ་ཉོན་མོངས་པ་དང་བྲལ་བའོ། །ཡོངས་སུ་ཤེས་པ་ཉིད་ཡོངས་སུ་ཤེས་པ་མ་ཡིན་ནམ་ཞེ་ན་དེ་ལ་འདི་ནི་ཤེས་པའི་རྣམ་གྲངས་
ཉིད་དོ། །ཅི་ལྟར་དམིགས་པ་མེད་པ་སྤངས་པ་ཡོངས་སུ་ཤེས་པ་ཞེས་བྱ་ཞེ་ན། དེའི་ཕྱིར་འབྲས་བུ་ལ་རྒྱུར་བཏགས་པའི་ཕྱིར་རོ་ཞེས་སྨོས་ཏེ། ཡོངས་སུ་ཤེས་པའི་འབྲས་བུ་ལ་འདིར་ཡོངས་སུ་ཤེས་པའི་སྒྲས་བཤད་དེ། དཔེར་ན་རེག་པའི་སྐྱེ་མཆེད་དྲུག་པོ་འདི་དག་ནི་
སྔོན་གྱི་ལས་སུ་རིག་པར་བྱའོ་ཞེས་བྱ་བ་ལྟ་བུའོ། །བསྒོམ་པས་སྤང་བར་བྱ་བ་རྣམས་ཀྱི་གཉེན་པོ་མི་འདྲ་བའི་ཕྱིར་རོ་ཞེས་བྱ་བ་ནི། ཇི་ལྟར་གཟུགས་ན་སྤྱོད་པའི་ཕུང་པོ་བདག་མེད་པ་དེ་བཞིན་དུ་གཟུགས་མེད་པ་ན་སྤྱོད་པ་རྣམས་ཀྱང་སྟེ། ཡོད་པའི་དངོས་པོ་ཅན་ཐུན་མོང་མ་
ཡིན་པའི་ཕྱིར་མཐོང་བས་སྤང་བར་བྱ་བ་རྣམས་གཉེན་པོ་འདྲ་བ་མ་ཡིན་ནོ། །ཇི་ལྟར་གཟུགས་མེད་པའི་སྙོམས་པར་འཇུག་པ་རྣམས་མཆོག་ཡིན་པ་དེ་ལྟར་གཟུགས་ཀྱི་སྙོམས་པར་འཇུག་པ་རྣམས་མ་ཡིན་པས་ཡོད་པའི་དངོས་པོ་ཅན་ནོ། །བསྒོམ་པས་སྤང་བར་བྱ་བ་རྣམས་ཏེ་
ཆོས་ཐ་དད་པའི་ཕྱིར་དངོས་པོ་ཅན་རྣམས་སོ། །གཉེན་པོ་མི་འདྲ་བའི་ཕྱིར་ཐ་དད་པ་དེ་སྤངས་པའི་ཡོངས་སུ་ཤེས་པ་རྣམ་པར་གཞག་གོ། །ཡང་ཇི་ལྟར་མཐོང་བའི་ལམ་ལ་མཐོང་བས་སྤང་བར་བྱ་བ་རྣམས་ཁོ་ན་སྤངས་པ་ཡོངས་སུ་ཤེས་པའི་མིང་ཐོབ་པ་དེ་བཞིན་དུ་བསྒོམ་པའི་
ལམ་ལ་བསྒོམ་པས་སྤང་བར་བྱ་བ་རྣམས་ཡིན་ནམ་ཞེ་ན། གཅིག་ན་རེ་བསྒོམ་པས་སྤང་བར་བྱ་བ་རྣམས་ཉིད་གཟུགས་ཀྱི་འདོད་ཆགས་ཟད་པའི་ཡོངས་སུ་ཤེས་པའོ། །འདིར་དེ་ལས་གཞན་པའི་ཉོན་མོངས་པའི་ཉོན་མོངས་པ་སྤངས་ཀྱང་གཙོ་བོ་ཡིན་པའི་ཕྱིར་འདོད་
ཆགས་སྨྲས་སོ། །གཉིས་ནི་མཐོང་བ་དང་བསྒོམ་པས་སྤང་བར་བྱ་བ་དག་གོ། །ཅིག་ཤོས་ནི་མ་ཡིན་ཏེ་འཇིག་ཚོགས་ལ་ལྟ་བ་ལ་སོགས་པ་སྤང་བ་ནི་ཐ་མའི་ཆ་དང་མཐུན་པ་སྤངས་པའི་ཡོངས་སུ་ཤེས་པར་རྣམ་པར་གཞག་གོ། །ཟག་པ་ཐམས་ཅད་སྤངས་པ་ཡང་སྟེ།