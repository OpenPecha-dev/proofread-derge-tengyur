བརྗོད་པར་བྱ་སྟེ། དེ་ཉིད་ཀྱི་ཕྱིར་དབེན་པ་ནི་ས་འོག་མའི་འདོད་ཆགས་དང་བྲལ་བར་བྱེད་པའི་ལམ་གང་ཡིན་པ་སྟེ། འདིས་རྣམ་པར་འབྱེད་པས་ན་དབེན་པའོ། །འདོད་ཆགས་དང་བྲལ་བར་འགྱུར་བའི་ཕྱིར་རོ་ཞེས་བྱ་བ་ནི་རྒྱབ་ཀྱིས་ཕྱོགས་པར་འགྱུར་བའི་ཕྱིར་
རོ་ཞེས་བྱ་བའི་ཐི་ཚིག་གོ། །ཅུང་ཟད་སེར་བ་བཞིན་ནོ་ཞེས་བྱ་བ་ནི་ཅུང་ཟད་ཙམ་སེར་བ་ལ་ཅུང་ཟད་སེར་བ་ཞེས་བྱ་བ་དེ་བཞིན་དུ་གཟུགས་ཅུང་ཟད་ཙམ་ཅིག་ཡོད་པས་གཟུགས་མེད་པ་ཡིན་ནོ། །དེ་དག་མེད་ན་ཇི་ལྟར་ཞེས་བྱ་བ་ནི་ལུས་དང་ངག་དག་མེད་ནའོ། །དེའི་སྡོམ་པ་དག་ཏུ་
ཞེས་བྱ་བ་ནི། ལུས་དང་ངག་གི་སྡོམ་པ་དག་ཏུ་འགྱུར་བའོ། །གཟུགས་མེད་པའི་ཁམས་ན་འབྱུང་བ་མེད་པར་འབྱུང་བ་ལས་གྱུར་པ་མི་རུང་སྟེ། འབྱུང་བ་ལ་བལྟོས་པ་མེད་པའི་འབྱུང་བ་ལས་གྱུར་པ་འཇུག་པ་མེད་པའི་ཕྱིར་རོ། །གལ་ཏེ་ཟག་པ་མེད་པའི་སྡོམ་པ་བཞིན་
ནོ་ཞེས་བྱ་བ་ནི་དཔེར་ན་ཟག་པ་མེད་པའི་འབྱུང་བ་དག་མེད་བཞིན་དུ་ཡང་ཟག་པ་མེད་པའི་སྡོམ་པ་འབྱུང་བ་ལས་གྱུར་པའི་གཟུགས་ཡོད་པ་དེ་བཞིན་དུ་གཟུགས་མེད་པ་ན་སྤྱོད་པའི་འབྱུང་བ་རྣམས་ལ་ལུས་དང་ངག་གི་སྡོམ་པའི་རང་བཞིན་འབྱུང་བ་ལས་གྱུར་པའི་གཟུགས་
གཟུགས་མེད་པ་ན་སྤྱོད་པ་ཡོད་པར་འགྱུར་ཞེས་བྱའོ། །མ་ཡིན་ཏེ་ཟག་པ་དང་བཅས་པའི་འབྱུང་བ་ཡོད་པའི་ཕྱིར་རོ་ཞེས་བྱ་བ་ནི་ཟག་པ་མེད་པའི་སྡོམ་པ་ནི་ཟག་པ་མེད་པའི་འབྱུང་བ་ཡིན་པའི་ཕྱིར། གང་དུ་སྐྱེས་པ་དེ་པའི་འབྱུང་བ་རྒྱུར་བྱས་ནས་འབྱུང་བ་ཡིན་གྱི་འབྱུང་བ་ལ་
མི་ལྟོས་པ་ནི་མ་ཡིན་ནོ། །དེའི་ཕྱིར་གཟུགས་མེད་པའི་ཁམས་ན་ལུས་དང་ངག་གི་སྡོམ་པ་གཞན་གྱི་ས་པའི་འབྱུང་བ་ལ་བརྟེན་ནས་མི་འཇུག་སྟེ། འབྱུང་བ་ལ་མ་བལྟོས་པ་ཡང་མ་ཡིན་ཏེ། གཟུགས་མེད་ཁམས་པའི་ས་པ་ཉིད་ཀྱི་ཕྱིར་རོ། །ཟག་པ་དང་བཅས་པའི་འབྱུང་བ་
ཡོད་པའི་ཕྱིར་རོ་ཞེས་བྱ་བ་སྟེ། དཔེ་དང་དེའི་དཔེ་ཅན་འདྲ་བ་མེད་དོ། །སྙོམས་པར་འཇུག་པ་ལ་ཡང་དེ་དགག་པ་བཤད་དོ་ཞེས་བྱ་བ་ནི་གཟུགས་མེད་པའི་སྙོམས་པར་འཇུག་པ་ལ་ཡང་སྡོམ་པ་སྐྱེ་བ་མེད་དེ་དེ་པའི་འབྱུང་བ་མེད་དོ། །གཞན་གྱི་ས་པའི་སྡོམ་པ་ནི་གཞན་