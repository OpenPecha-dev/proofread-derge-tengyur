ཉིད་དུ་མཚུངས་ཀྱང་ཁྱད་པར་ནི་འདི་ཉིད་ཡིན་ཏེ། བྱམས་པ་ནི་ཞེ་སྡང་མེད་པའི་རང་བཞིན་ཡིན་པའི་ཕྱིར་གནོད་སེམས་ཐམས་ཅད་ཀྱི་གཉེན་པོ་ཡིན་ལ། བཏང་སྙོམས་ནི་མ་ཆགས་པའི་རང་བཞིན་ཡིན་པའི་ཕྱིར་མཛའ་བས་བསྐྱེད་པའི་སྤང་བའི་གཉེན་པོ་
ཡིན་ནོ། །དེ་ལྟ་ན་འོ་ན་ཞེ་སྡང་མེད་པའི་རང་བཞིན་ཡིན་པའི་ཕྱིར་བྱམས་པ་ཡང་། ཞེ་སྡང་ལས་སྐྱེས་པ་དང་འདོད་ཆགས་ལས་སྐྱེས་པའི་གཉེན་པོར་ཐལ་བར་འགྱུར་རོ་ཞེ་ན། དེ་ནི་དེ་ལྟ་མ་ཡིན་ཏེ་རྣམ་པ་འགལ་བའི་ཕྱིར་རོ། །བཏང་སྙོམས་ཀྱང་འདོད་ཆགས་དང་ཞེ་སྡང་དག་དང་
རྣམ་པ་འགལ་ཏེ་མཛའ་བ་དང་མི་མཛའ་བའི་ཕྱོགས་ལ་ལྷག་པར་བཏང་སྙོམས་པ་ལ་རྗེས་སུ་ཆགས་པ་དང་ཁོང་ཁྲོ་བ་མི་སྲིད་པའི་ཕྱིར་རོ། །དེ་ཉིད་ཀྱི་ཕྱིར་འདི་མ་ཆགས་པའི་བདག་ཉིད་དུ་རུང་སྟེ། ཆགས་པས་དྲངས་པའི་གནོད་སེམས་ཀྱི་གཉེན་པོ་ཡིན་པའི་ཕྱིར་རོ། །
བྱམས་པའི་རྣམ་པ་ནི་འདོད་ཆགས་དང་འགལ་བ་མེད་དེ། -ག-ཉིས་ག་ཡང་ཁོང་ཁྲོ་མེད་པའི་རྣམ་པས་འཇུག་པར་མཚུངས་པའི་ཕྱིར་རོ། །དེའི་ཕྱིར་བྱམས་པ་ནི་འདོད་ཆགས་ཀྱི་གཉེན་པོར་མི་རུང་ངོ་།གཞན་དག་ན་རེ། བྱམས་པ་ནི་གནས་ལ་རབ་ཏུ་ཁྲོ་བའི་
གཉེན་པོའོ། །སྙིང་རྗེ་ནི་གནས་ལ་རབ་ཏུ་ཁྲོ་བའིའོ། །མི་སྡུག་པ་དང་བཏང་སྙོམས་དག་ཀྱང་འཁྲིག་པའི་འདོད་ཆགས་ཀྱི་གཉེན་པོ་སྟེ། མི་སྡུག་པ་ལ་ཕན་པ་ནི་འདོད་ཆགས་ལ་བཏང་སྙོམས་པའོ་ཞེས་ཟེར་རོ། །འདི་ནི་གཉི་གའི་རང་བཞིན་ཡིན་ན་རུང་བ་ཞེས་བྱ་
བ་ལ། ཅིའི་ཕྱིར་ཞེ་ན་འདོད་ཆགས་དང་ཞེ་སྡང་གི་གཉེན་པོ་ཡིན་པའི་ཕྱིར་རོ། །འདིར་བར་མར་གནས་པ་མ་ཆགས་པ་དང་ཞེ་སྡང་མེད་པའི་རང་བཞིན་ལ་བཏང་སྙོམས་ཀྱི་སྒྲར་བརྗོད་ཀྱི། ཆོས་གཅིག་ཆོས་དུ་མའི་རང་བཞིན་ཡིན་པ་ནི་མེད་དོ། །འདི་སྐད་བསྟན་པར་
འགྱུར་ཏེ། རྗེས་སུ་ཆགས་པར་མི་བྱེད་ལ་ཁོང་ཁྲོ་བར་མི་བྱེད་ཅེས་བྱ་བའོ། །གཞན་དག་ན་རེ། བྱམས་པ་ནི་བསམ་པ་ཐག་པ་ནས་འབྱུང་པོ་ཐམས་ཅད་ལ་བདག་དང་འདྲ་བར་གནས་པའོ། །སྙིང་རྗེ་ནི་གཞན་གྱི་སྡུག་བསྔལ་ལ་མངོན་པར་མི་དགའ་བའོ། །དགའ་བ་ནི་