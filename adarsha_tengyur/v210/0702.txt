དང་སྲོག་ལ་ཡང་། སེམས་ཀྱི་རྒྱུད་ནི་རྟེན་པ་ཡིན། །ཞེས་བྱ་བ་དང་། གང་གི་རྒྱུད་གཟུགས་ལ་སྲེད་པ་བྲལ་ཞེས་བྱ་བ་ལ་སོགས་པ་བཤད་ཟིན་ཏོ། །ཞེས་གཞན་དག་གོ། །དེ་ལྟར་སྦྱོར་ཕྱིར་ཞེས་བྱ་བ་ནི། ནམ་མཁའ་མཐའ་ཡས་སོ་སྙམ་དུ་མོས་པའི་སྦྱོར་བ་གྲུབ་པས་ནམ་མཁའ་
མཐའ་ཡས་སྐྱེ་མཆེད་དོ། །གཞན་དག་ན་རེ་གང་ཞིག་གཟུགས་དང་ལྷན་ཅིག་ཏུ་གྱུར་པའི་ཆོས་ནི་གཟུགས་ཀྱི་གེགས་བྱེད་པ་མེད་པས་དེ་གཟུགས་ལས་ངེས་པར་འབྱུང་བའི་འདོད་པ་ཡིད་ལ་བྱས་ཏེ། ནམ་མཁའ་ནི་གཟུགས་དང་ལྷན་ཅིག་སྤྱོད་པ་དེ་མེད་པས་རབ་ཏུ་ཕྱེ་བས་ཕྱི་ནང་གི་
གཟུགས་རྣམས་ལས་ངེས་པར་འབྱུང་བར་འདོད་པ་དཀའ་བ་མེད་པར་དམིགས་པར་ནུས་ཏེ། དེས་གཟུགས་མེད་པ་དང་པོའི་ས་པ་ནི་ནམ་མཁའ་རྗེས་སུ་ཐ་སྙད་བྱེད་དོ་ཞེས་ཟེར་རོ། །གཞན་དག་ན་རེ་གཟུགས་ལས་གྲོལ་བའི་ཕྱིར་རྣལ་འབྱོར་སྤྱོད་པ་ལ་དེའི་ས་པའི་ཕུང་
པོ་དག་ལ་ནམ་མཁའི་འདུ་ཤེས་ཡང་དག་པར་གནས་སོ་ཞེས་ཟེར་རོ། །རྣམ་ཤེས་མཐའ་ཡས་སོ་སྙམ་དུ་མོས་པའི་སྦྱོར་བ་གྲུབ་པས་ནི་རྣམ་ཤེས་མཐའ་ཡས་སྐྱེ་མཆེད་དེ། རྣམ་པར་ཤེས་པའི་ཚོགས་དྲུག་ཡོངས་སུ་དག་པ་ལས་མཚན་མ་བཟུང་ནས་རྣམ་པར་ཤེས་
པའོ་ཞེས་ཡིད་ལ་བྱེད། ཉེ་བར་རྟོག་མོས་པར་བྱེད་ཡང་དག་པར་ཤེས་པར་བྱེད་དེ། དེ་སྔོན་དུ་འགྲོ་བ་ལས་སྦྱོར་བ་གྲུབ་པས་རྣམ་ཤེས་མཐའ་ཡས་སྐྱེ་མཆེད་ལ་བདག་སྙོམས་པར་འཇུག་པར་བྱའོ་སྙམ་སྟེ་རྣལ་འབྱོར་སྤྱོད་པའི་བསམ་པ་སྐྱེད་པ་དེ་དང་འདྲ་བ་ཉིད་ཀྱི་རྒྱུ་
མཐུན་པ་རྗེས་སུ་འཇུག་པས་རབ་ཏུ་དགའ་བའི་རྣམ་པར་ཤེས་པ་དང་ཤིན་ཏུ་དགའ་བའི་རྣམ་པར་ཤེས་པར་འགྱུར་རོ། །དེ་ལས་ལངས་ཏེ་ཅི་ཡང་མེད་དོ་སྙམ་དུ་བཏང་སྙོམས་ཀྱི་སྦྱོར་བ་གྲུབ་པས་ཅི་ཡང་མེད་པའི་སྐྱེ་མཆེད་ལྟ་བ་རྒྱ་ཆེ་བ་དང་མཐའ་ཡས་པ་ལས་དེ་ས་དབེན་
པའི་འདུ་ཤེས་ཀྱི་མོས་པ་འབྱུང་ངོ་། །དེ་ཉིད་ཀྱི་ཕྱིར་ཅི་ཡང་མེད་པའི་སྐྱེ་མཆེད་མཆོག་ཏུ་བཏང་སྙོམས་པ་ཞེས་བྱའོ། །གང་གི་ཕྱིར་དེར་རྣམ་པ་མཐའ་ཡས་པ་མངོན་པར་སེམས་པའི་ཕྱིར་སེམས་ལས་བྱུང་བ་ལྷུན་གྱིས་གྲུབ་པ་ཉིད་དུ་ཡང་དག་པར་གནས་སོ། །འདུ་ཤེས་ཆུང་