ཟག་པ་མེད་པ་མངོན་དུ་བྱེད་པ་མེད་དེ། དེའི་གཉེན་པོ་ནི་ཕྱིར་མི་འོང་བའི་འབྲས་བུ་ལ་ཞུགས་པའི་ལམ་ཡིན་པའི་ཕྱིར་རོ། །འབྲས་བུ་ལ་གནས་པ་ནི་དེ་ལ་ཞུགས་པའི་ལམ་མངོན་དུ་བྱེད་པ་མེད་དེ་དམན་པའི་ཕྱིར་རོ། །གང་ཞིག་བསམ་གཏན་དང་པོ་ལས་རྣམ་པ་
གཅིག་གིས་འདོད་ཆགས་དང་བྲལ་བ་ནས་ཅི་ཡང་མེད་པའི་སྐྱེ་མཆེད་ལ་འདོད་ཆགས་དང་བྲལ་བའི་བར་ངེས་པ་ལ་འཇུག་པར་བྱེད་པ་དེའི་ནི་ས་བདུན་དུ་མཐོང་བས་སྤང་བར་བྱ་བ་རྣམས་ལས་དུས་བཞི་རྣམས་སུ་བྲལ་བ་ཐོབ་སྟེ་གཉེན་པོ་སྐྱེས་པ་གཉིས་དང་། ཕྱིར་མི་འོང་བའི་འབྲས་བུ་དང་
དགྲ་བཅོམ་པ་ཉིད་དོ། །བསྒོམ་པས་སྤང་བར་བྱ་བ་རྣམས་ལས་ནི་ཕྱིར་མི་འོང་བའི་འབྲས་བུ་མ་གཏོགས་པ་གསུམ་དུའོ། །སྲིད་པའི་རྩེ་མོའི་ས་པ་རྣམས་ཀྱི་ཡང་མཐོང་བས་སྤང་བར་བྱ་བ་རྣམས་ལས་རང་གི་གཉེན་པོ་སྐྱེས་པ་དང་ཕྱིར་མི་འོང་བའི་འབྲས་བུ་དང་དགྲ་བཅོམ་པ་ཉིད་དོ། །
བསྒོམ་པས་སྤང་བར་བྱ་བ་རྣམ་པ་བརྒྱད་རྣམས་ལས་ནི་གཉིས་ན་སྟེ། དེའི་གཉེན་པོ་སྐྱེས་པ་དང་དགྲ་བཅོམ་པ་ཉིད་ནའོ། །དགུ་པ་ནི་གཅིག་ཉིད་ན་སྟེ་དགྲ་བཅོམ་པ་དང་གཉེན་པོ་སྐྱེས་པ་དག་འབྲས་བུ་གཅིག་ཉིད་ཀྱི་ཕྱིར་རོ། །ཡང་ཇི་ལྟར་བཤད་པའི་སྤངས་པ་རྣམ་པ་དྲུག་ངེས་པ་ལ་འཇུག་པ་
དང་འདོད་པ་ལ་འདོད་ཆགས་དང་བྲལ་བའི་ངེས་པ་ལ་འཇུག་པས་སྔར་སྤངས་པ་མ་ཡིན་པའི་བསྒོམ་པས་སྤང་བར་བྱ་བ་རྣམས་ལས་བྲལ་བའི་ཐོབ་པ་ཟག་པ་མེད་པ་ཐོབ་པར་བྱེད་ཅེས་བྱ་བ་དེ་ཅི་ནམ་ཡང་ཐོབ་པར་མི་བྱེད་པ་ཉིད་ཡིན། འོན་ཏེ་དེ་མེད་པས་ཐོབ་པར་མི་བྱེད་དོ་ཞེ་ན། ནམ་ཡང་
ཞེས་བྱ་བ་མ་ཡིན་པ་ཉིད་དོ་ཞེས་ཟེར་རོ། །ཡང་དགྲ་བཅོམ་པ་ཉིད་ཀྱི་ཐོབ་པ་དེ་དག་ཐམས་ཅད་ཉིད་སྔར་སྤངས་པའི་ཟག་པ་མེད་པའི་བྲལ་བའི་ཐོབ་པ་རྣམས་ཐོབ་པར་བྱེད་པ་དང་གང་དག་སྔར་སྤངས་པ་དེ་བྲལ་བའི་ཐོབ་པ་རྣམས་འདོར་བ་མ་ཡིན་ནམ། དེ་དག་ཐམས་ཅད་ཐོབ་པར་
བྱེད་པ་དང་གཞན་མ་ཡིན་པ་དེ་དག་དེའི་ཚེ་བྲལ་བའི་ཐོབ་པ་རྣམས་འདོར་བར་བྱེད་དོ་ཞེ་ན་མ་ཡིན་ཏེ་དེ་དག་དེའི་ཚེ་ཡང་ཐོབ་པར་བྱེད་དོ། །ཡང་འདི་ཅི་ལྟར་རྟོག་པར་བྱེད་ཅེ་ན། དགྲ་བཅོམ་པ་ཉིད་ཐོབ་པ་ལ་ནི་ངེས་པར་གཟུགས་དང་གཟུགས་མེད་པ་དང་ལྡན་པ་ནི་ཟག་པ་མེད་