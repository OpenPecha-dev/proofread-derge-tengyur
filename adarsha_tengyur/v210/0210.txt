ལ་སོགས་པའོ། །དེའི་ཕྱིར་སྡུག་བསྔལ་དང་ཀུན་འབྱུང་མཐོང་བས་སྤང་བར་བྱ་བ་དག་ལ་འདིར་དམིགས་པ་གཞན་དུ་ཐལ་བ་མེད་དོ། །དེ་བཞིན་དུ་མ་རིག་པའི་ཕྲ་རྒྱས་ནི་འདོད་ཆགས་ལ་སོགས་པ་བཞིན་དུ་དེ་གཉི་གའི་ཁྱད་པར་གྱི་ཕྱིར་བདེན་པ་མཐོང་བ་ཉིད་ལས་བདེན་པ་
མཐོང་བས་སྤང་བར་བྱ་བ་ལ་དམིགས་པ་ཉིད་ཀྱིས་མཐོང་བས་སྤང་བར་བྱ་བར་འགྱུར་གྱི། སྡུག་བསྔལ་ལ་སོགས་པའི་བདེན་པ་ལ་དམིགས་པ་ལ་ནི་མ་ཡིན་ནོ། །དེའི་ཕྱིར་གཞན་དུ་བརྗོད་དོ། །སྡུག་བསྔལ་གྱི་ཡུལ་མཐོང་བ་ནི་སྡུག་བསྔལ་མཐོང་བའོ། །དེ་ཡང་ཆོས་
ཤེས་པའི་བཟོད་པ་དག་གིས་སྤང་བར་བྱ་བས་ནི་སྡུག་བསྔལ་མཐོང་བས་སྤང་བར་བྱའོ། །ལམ་མཐོང་བས་སྤང་བར་བྱ་བའི་བར་ཡང་དེ་བཞིན་ནོ། །ལྟ་བའི་གཞི་ནི་སྡུག་བསྔལ་ལ་སོགས་པའི་ཤེས་ལ་གོམས་པ་ལས་གང་སྤོང་བར་བྱེད་པ་དེ་བསྒོམ་པས་སྤང་བར་བྱ་བ་ཡིན་
ནོ། །འདིར་གང་ཞིག་དངོས་སུ་ལོག་པར་ལྟ་བ་བཞིན་མ་ཡིན་པའི་ཕྲ་རྒྱས་བདེན་པ་རྣམས་ལ་ལོག་པར་ཞུགས་པ་དེ་ལ་མཆོག་ཏུ་འཛིན་པ་ཉིད་མེད་པས་དེའི་དབང་དུ་བྱས་ནས་འདྲི་བ་མ་ཡིན་གྱི། གང་ཁོ་ན་འདོད་ཆགས་ལ་སོགས་པ་དང་ཆོས་མཐུན་པ་ཁོ་ན་ལ་ཐེ་ཚོམ་ཟ་
བས་འདོད་ཆགས་པ་བཞིན་དུ་དྲི་བ་བྱེད་དོ། །འདི་ལ་སྐྱོན་མེད་དེ་གང་བཤད་པ་སྡུག་བསྔལ་ལ་ཆོས་ཤེས་པའི་བཟོད་པས་གཞོམ་པར་བྱ་བ་སྡུག་བསྔལ་མཐོང་བས་སྤང་བར་བྱ་བ་སྟེ། འདིར་དེའི་གནས་སྐབས་ཁོ་ན་ཐེ་ཚོམ་སྟེ་བདེན་པ་རྣམས་ལ་ལོག་པར་ཞུགས་པའི་
ཕྱིར་རོ། །འདི་ཅི་ལྟར་དེས་གཞོམ་པར་བྱ་ཞེ་ན། དེའི་ཕྱིར་འདི་སྐད་ངེས་པར་བརྗོད་པར་བྱ་སྟེ། གང་དག་གང་མཐོང་བས་སྤང་བར་བྱ་བ་ལ་དམིགས་པ་དེ་དང་དེ་ནི་མཐོང་བས་སྤང་བར་བྱ་བ་ཞེས་བྱའོ། །ལྷག་མ་ནི་བསྒོམ་པས་སྤང་བར་བྱ་བ་ཡིན་ནོ། །འདོད་ཆགས་
དང་ཁོང་ཁྲོ་དང་ང་རྒྱལ་དང་མ་རིག་པ་རྣམས་ལ་རྣམ་པ་དང་བྱེ་བྲག་དང་ཁམས་ཀྱི་དབྱེ་བས་ཞེས་བྱ་བ་ལ། རྣམ་པའི་དབྱེ་བས་ནི་བཅུར་འགྱུར་ཏེ། ལྟ་བའི་ཕྲ་རྒྱས་ལ་རྣམ་པའི་དབྱེ་བས་ལྔར་རྣམ་པར་གཞག་པའི་ཕྱིར་རོ། །བྱེ་བྲག་གི་དབྱེ་བས་ནི་སུམ་ཅུ་རྩ་དྲུག་ཏུ་འགྱུར་