པར་འཛིན་པ་འཕགས་པས་འབྲས་བུ་སྔ་མ་ཐོབ་པ་དེ་དང་བྲལ་བ་ན་བདེན་པ་སྣང་བའི་ཐབས་སུ་མུན་པ་ལ་ཕྱོགས་པ་ལྟ་བུའི་ཚུལ་གྱིས་རྒྱུད་རྗེས་སུ་འཆིང་བར་བྱེད་དེ། འབྲས་བུ་གཞན་བཞི་ཉིད་རྣམ་པར་གཞག་པའི་རྣམ་པ་སེམས་ལ་བཞག་ནས་སོ། །
གྲག་གོ་ཞེས་བྱ་བ་ནི་མ་རངས་པའོ། །དེ་ཡང་ཉོན་མོངས་པའི་དངོས་པོ་ཡོངས་སུ་གཏུགས་པར་སྤངས་པའི་གནས་སྐབས་ལ་དགོངས་ནས་འབྲས་བུ་དང་པོ་གསུངས་སོ། །མི་དགེ་བའི་རྣམ་པར་རིག་བྱེད་ཀུན་ནས་སློང་བའི་ཉོན་མོངས་པ་སྤངས་པ་ལ་དགོངས་པ་ནས་གཉིས་པ་
གསུངས་སོ། །མི་དགེ་བ་ཡོངས་སུ་གཏུགས་པར་སྤངས་པ་ལས་གསུམ་པའོ། །ཉོན་མོངས་པ་ཐམས་ཅད་སྤངས་པ་ལ་དགོངས་ནས་བཞི་པ་གསུངས་སོ། །ཁ་ཅིག་ན་རེ་ཤེས་པ་རྣམ་པ་དག་ཁྱད་པར་མེད་པའི་ཕྱིར་གང་ཡང་རུང་བ་གཉིས་དག་གོ་ཞེས་ཟེར་རོ། །གཞན་
དག་ན་རེ་དེ་ཡང་དེ་ལྟ་མ་ཡིན་ཏེ། ཆོས་དང་རྗེས་སུ་ཤེས་པ་དག་སོ་སོར་རྣམ་པ་བཅུ་དྲུག་ཡིན་པའི་ཕྱིར་བདེན་པ་རེ་རེའི་རྣམ་པ་དག་ཀྱང་ཆོས་དང་རྗེས་སུ་ཤེས་པ་ཡིན་པའི་ཕྱིར། གཉི་ག་མ་བཟུང་བར་མ་ལུས་པ་གཟུང་བ་མ་ཡིན་པར་ཤེས་ཏེ་དེའི་ཕྱིར་གཉི་ག་མ་སྨོས་སོ་ཞེས་
ཟེར་རོ། །གཞན་དག་ན་རེ་གནས་སྐབས་འདི་དག་ཏུ་རྣལ་འབྱོར་པ་རྣམས་མཆོག་ཏུ་ཡིད་བརྟན་པ་དེ་ལས་ཉམས་ཏེ་དུས་བྱ་བ་སྲིད་པའི་ཕྱིར་དེ་ཉིད་འབྲས་བུ་ཉིད་དུ་མ་གསུངས་སོ་ཞེས་ཟེར་རོ། །གཞན་དག་ན་རེ་འདི་ཉིད་ནི་རིམ་པ་བཞིན་ངན་སོང་དང་དེའི་རྒྱུ་མི་དང་ལྷའི་འགྲོ་བ་
སྟེ། རིམ་པས་རབ་ཏུ་ཕྱེ་བའི་ཕྱིར་འདིར་འདོད་ཆགས་ལ་སོགས་པ་ཆེན་པོས་ནི་ངན་སོང་དུ་འགྲོ་བ་ཡིན་ནོ་ཞེས་ཟེར་རོ། །འཇིག་རྟེན་པའི་ལམ་གྱིས་ཐོབ་པའི་འབྲས་བུ་གཉིས་ཞེས་བྱ་བ་ནི་ལན་ཅིག་ཕྱིར་འོང་བའི་འབྲས་བུ་དང་། ཕྱིར་མི་འོང་བའི་འབྲས་བུའོ། །དེ་ལ་ནི་ཞེས་རྒྱས་
པར་འབྱུང་བ་ནི་འདི་སྐད་དུ་དེ་དག་ནི་ཟག་པ་མེད་པའི་ལམ་གྱི་འབྲས་བུ་སྤང་པ་ཆེས་མང་བ་ཡིན་གྱིས་འཇིག་རྟེན་པའི་ལམ་གྱི་འབྲས་བུ་ཉིད་ནི་མ་ཡིན་ཏེ། དེ་དག་གིས་མཐོང་བའི་ལམ་གྱི་འབྲས་བུ་སྤངས་པ་བསྡུས་པའི་ཕྱིར་རོ། །དེའི་ཕྱིར་དེ་དག་ནི་དགེ་སྦྱོང་གི་ཚུལ་གྱི་འབྲས་བུ་