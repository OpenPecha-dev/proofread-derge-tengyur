འདོད་པ་ན་སྤྱོད་པའི་ལྷ་དང་ཀླུ་རྣམས་དང་། གཟུགས་ན་སྤྱོད་པ་རྣམས་ཀྱི་ཡིན་གྱི། གཟུགས་མེད་པ་ན་སྤྱོད་པ་རྣམས་ཀྱི་ནི་མ་ཡིན་ཏེ། དེ་ན་གཟུགས་མེད་པའི་ཕྱིར་རོ། །འགྲོ་བའང་སྤྲུལ་པ་མེད་པའི་ཕྱིར་རྫུ་འཕྲུལ་མེད་དོ། །དེ་ཉིད་ཀྱི་ལྷའི་མིག་དང་རྣ་བ་མེད་དོ། །
རང་དང་གཞན་གྱི་རྒྱུད་ཡོངས་སུ་གཅོད་པ་མེད་པའི་ཕྱིར་གཞན་གྱི་སེམས་ཤེས་པ་མེད་དོ། །སྔོན་གྱི་གནས་རྗེས་སུ་དྲན་པ་ཡང་མེད་དོ། །རིགས་དང་རུས་དང་ཁ་དོག་དང་གནས་དང་ཟས་ལ་སོགས་པ་མེད་པའི་ཕྱིར་རོ། །ཡང་ན་འདོད་པ་ན་སྤྱོད་པའི་སེམས་ཅན་བཞིན་མངོན་པར་
ཤེས་པ་ཐམས་ཅད་ཀྱང་དེ་ན་ཡོད་པ་མ་ཡིན་ནོ། །དེ་ལྟ་བུའི་ལུས་ཀུན་ཏུ་འགྲོ་བའི་ཕྱིར་ལྷའི་མིག་ཐམས་ཅད་ལུང་མ་བསྟན་ཉིད་དོ། །གཞན་གྱི་སེམས་ཤེས་པ་སྐྱེ་བས་ཐོབ་པ་ནི་དགེ་བ་དང་མི་དགེ་བ་དང་ལུང་དུ་མ་བསྟན་པའོ། །གང་རྟོག་དང་རིག་སྔགས་ཀྱིས་བྱས་པའང་
ཞེས་བྱ་བ་དེ་ཡང་རྣམ་པ་གསུམ་ཡིན་ནོ། །དེ་ལ་འདོད་པའི་ཁམས་ཁོ་ན་ནི་མི་དགེ་བ་ཡོད་ཀྱི་གཞན་མ་ཡིན་ནོ། །གཞན་གྱི་སེམས་ཤེས་པ་བསྒོམ་པའི་འབྲས་བུ་དགེ་བ་ཁོ་ན་ཡིན་ནོ། །དམྱལ་བ་པས་ནི་དང་པོ་ཞེས་བྱ་བ་ནི་དམྱལ་བ་རྣམས་ཀྱིས་ནི་སྐྱེས་ཙམ་ཉིད་ནས་སྔོན་གྱི་
གནས་རྗེས་སུ་དྲན་པའི་ཤེས་པས་དེ་མ་ཐག་པའི་སྐྱེ་བ་དྲན་གྱི་གཞན་ནི་མ་ཡིན་ནོ། །ཇི་སྐད་དུ་དེ་དག་འདོད་པ་མ་འོངས་པ་རྣམས་ལ་འཇིགས་པར་ལྟ་བར་གྱུར་ཞེས་རྒྱས་པར་འབྱུང་བའོ། །གཞན་གྱི་སེམས་ཤེས་པས་ཀྱང་དང་པོའི་ཁོ་ན་ཤེས་སོ། །ཇི་སྲིད་སྡུག་བསྔལ་གྱི་ཚོར་
བས་ཉེན་པ་ཞེས་བྱ་བ་ལ་དེ་དག་ནི་གང་གི་ཚེ་ཚོར་བ་དྲག་པོ་གནད་ཐམས་ཅད་འབྱེད་པར་བྱེད་པ་དག་གིས་གནོན་པ་དེའི་ཚེ་བདག་ཉིད་ཀྱང་མི་དྲན་ནོ། །སྔོན་གྱི་གནས་སམ་གཞན་གྱི་སེམས་ཤེས་པར་གོ་ག་ལ་འགྱུར། འགྲོ་བ་གཞན་ན་གནས་པས་ནི་རྟག་ཏུ་ཤེས་སོ་ཞེས་
བྱ་བ་ནི་ཡི་དྭགས་དང་དུད་འགྲོ་དང་མི་དང་ལྷའི་འགྲོ་བ་ལ་གནས་པ་སྟེ། སྔོན་གྱི་གནས་རྗེས་སུ་དྲན་པ་དང་། གཞན་གྱི་སེམས་ཤེས་པ་དེ་དག་གིས་རྟག་ཏུ་ཤེས་སོ། །དུང་དང་བྱ་ཀུར་ང་བཞིན་ནོ། །ཡི་དྭགས་ཀྱིས་ཀྱང་ཤེས་ཏེ། ཇི་སྐད་དུ། བདག་གིས་མཐུན་དང་མི་མཐུན་