ནི་མི་ཤེས་པའི་བདག་ཉིད་ཡིན་པའི་ཕྱིར་དམིགས་པ་མེད་པ་ཉིད་ཡིན་ཏེ། ལོང་བ་བཞིན་དུ་མཐོང་བ་བཅོམ་པས་འཇུག་པའི་ཕྱིར་རོ་ཞེས་ཟེར་རོ། །མི་ཤེས་པ་ནི་དམིགས་པ་དང་བཅས་པར་འགྱུར་བ་འོས་པ་མ་ཡིན་ཏེ། དམིགས་པ་དང་བཅས་པ་
ཉིད་ཀྱིས་མ་རིག་པ་སེམས་དང་མཚུངས་པར་ལྡན་པའི་ཕྱིར་རོ། །ཚོར་བ་ལ་སོགས་པ་བཞིན་སེམས་དང་མཚུངས་པར་ལྡན་པའི་ཡོད་པ་མ་ཡིན་ཏེ། དེ་ལྟ་ཡིན་ན་སེམས་དང་སེམས་ལས་བྱུང་བ་རྣམས་མི་འཐད་པར་ཐལ་བར་འགྱུར་ཏེ། རྟག་ཏུ་རྒྱུད་ལ་གནས་པའི་ཕྱིར་
དང་དེ་དང་འཇུག་པ་འགལ་བའི་ཕྱིར་རོ། །སེམས་མེད་པའི་སྙོམས་པར་འཇུག་པའམ་འདུ་ཤེས་མེད་པར་གྱུར་པ་ཡང་ཀུན་ཏུ་རྨོངས་པས་དམིགས་པ་མེད་དོ། །སེམས་དང་སེམས་ལས་བྱུང་བའི་སྒྲིབ་པའི་འཇུག་པ་ནི་མིག་གི་རྣམ་པར་ཤེས་པའི་ཡུལ་ཕྱི་རོལ་གྱི་མུན་པ་
མ་ཡིན་པའི་ཕྱིར། དེ་སྨོས་པས་མཐོང་བ་ཉེ་བར་བཅོམ་པར་གྱུར་པའོ། །མ་རིག་པ་ཡང་སྡུག་བསྔལ་ལ་སོགས་པའི་བདེན་པ་མཐོང་བའི་རྒྱུ་བྱེད་དོ། །བདག་མེད་པ་མཐོང་བར་གྱུར་པ་དེའི་ཕྱིར་འདི་ནི་མཐོང་བ་ཉེ་བར་འཇོམས་པར་བྱེད་པ་ཤེས་པ་དང་ལྷན་ཅིག་འཇུག་
པ་མ་ཡིན་པ་སྟེ། གཉིད་ཀྱིས་ལོག་པ་ལས་ཡུལ་འཛིན་པ་ཡོད་པ་མ་ཡིན་ནོ། །དམིགས་པའི་རྒྱུ་འཇུག་པར་བྱེད་པ་ལ་སེམས་བླུན་པ་ཉིད་དུ་གྱུར་པ་དེ་བཞིན་དུ་མ་རིག་པ་སྟེ། འདི་དམིགས་པ་དང་བཅས་པ་ལའོ། །འོན་ཏེ་ཅིའི་ཕྱིར་འགོག་པ་དང་ལམ་མཐོང་བས་སྤང་
བར་བྱ་བའི་མ་འདྲེས་པའི་མ་རིག་པ་མེད་ཅེ་ན། དེ་ནི་མཐོང་བས་སྤང་བར་བྱ་བའི་ཆོས་ལ་དམིགས་པ་སྡུག་བསྔལ་དང་ཀུན་འབྱུང་མཐོང་བ་ཉིད་ཀྱིས་སྤངས་ཟིན་པའི་ཕྱིར་རོ། །རྣམ་པ་བརྒྱད་པོ་དེ་ནི་གཉེན་པོར་གྱུར་པའི་རྟོགས་པ་ཉིད་ཡིན་པས་མཐོང་བས་སྤང་བར་བྱ་བའི་
དམིགས་པ་གཞན་ཡོད་པ་མ་ཡིན་ནོ། །ཕྲ་རྒྱས་མ་འདྲེས་པ་གཞན་གྱི་ནི། སྡུག་བསྔལ་དང་ཀུན་འབྱུང་བ་མངོན་པར་རྟོགས་པ་ཉིད་གཉེན་པོ་ལ་སོགས་པ་སྟེ། སྡུག་བསྔལ་དང་ཀུན་འབྱུང་མཐོང་བ་ཉིད་ཀྱིས་སྤོང་བར་བྱེད་ཀྱི་འགོག་པ་དང་ལམ་གྱིས་ནི་མ་ཡིན་ནོ། །དཔེར་ན་ལྟ་