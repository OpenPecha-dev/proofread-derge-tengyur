ནམ། དེ་ཇི་ལྟར་དགའ་བ་དང་སྐྱོ་བའི་རྣམ་པས་དེ་དང་མཚུངས་པར་ལྡན་ཞེ་ན། འགལ་བ་མེད་པའི་ཕྱིར་སྐྱེས་བུ་གཟུ་བོ་བཞིན་ནོ། །གང་གིས་དགའ་བ་དང་སྐྱོ་བ་དག་ཅིག་ཅར་འགག་པ་ན་ཉེ་བར་སྦྱོར་བ་འཇུག་པས་འདི་ལ་སྐྱོན་མེད་དོ། །འདོད་ཆགས་དང་ཞེ་སྡང་དག་ཀྱང་
དགའ་བ་དང་སྐྱོ་བའི་རང་བཞིན་མ་ཡིན་ཡང་དེའི་རང་བཞིན་ཆོས་དང་ཆོས་མ་ཡིན་པ་དང་རྗེས་སུ་མཐུན་པའི་ཕྱིར་དེ་དག་དང་མཚུངས་པར་ལྡན་པ་ཡིན་པས་དེའི་རྣམ་པ་དག་ཏུ་བསྟན་ཏོ། །དེ་བཞིན་དུ་བཏང་སྙོམས་ཀྱི་དབང་པོ་ཡང་དགའ་བ་དང་སྐྱོ་བ་ལས་ངེས་པར་གྲོལ་བ་ཡིན་
ཡང་ཕྱོགས་གཉི་ག་དང་མཚུངས་པར་ལྡན་པར་རུང་ངོ་། །དེ་དང་མཚུངས་པར་ལྡན་པ་བཞིན་དེའི་རྣམ་པ་རྣམས་སུ་བསྟན་ཅིང་བརྗོད་དོ། །ཡུལ་གྱི་སྟོབས་ལས་རྣམ་པར་ཤེས་པ་གཞན་སྐྱེད་པ་ལ་རྒྱུ་བ་གསལ་བ་ཉིད་དང་། གནས་པ་ལ་བཏང་སྙོམས་ཀྱི་དབང་པོ་དང་མཚུངས་
པར་ལྡན་པ་ལ་ངེས་པ་མི་འཐད་པར་མཐོང་བས་ངེས་པར་རྒྱུན་འཆད་པའི་དུས་སུའོ། །གྲག་གོ་ཞེས་བྱ་བ་ལ་གྲག་གོའི་སྒྲ་ནི་མ་རངས་པའི་དོན་ཏོ། །ས་གང་ན་དབང་པོ་ཇི་སྙེད་ཅིག་ཡོད་པ་ཞེས་བྱ་བ་ལ། སྐྱེ་བའི་བསམ་གཏན་དག་ན་ནི། །ཡིད་བདེ་བདེ་དང་བཏང་སྙོམས་
དང་། །བཏང་སྙོམས་ཡིད་བདེ་བདེ་བ་དང་། །བཏང་སྙོམས་བཏང་སྙོམས་ཚོར་བ་ཡོད། །ཅེས་ཕྱིས་འཆད་པར་འགྱུར་རོ། །དེ་ནས་ཡང་ཅི་རིགས་པར་རྣམ་པར་ཤེས་པའི་ཚོགས་བཞི་པ་རྣམས་ནི་ཞེས་བྱ་བ་ལ། བསམ་གཏན་དང་པོ་ན་ནི་སྣ་དང་ལྕེའི་རྣམ་པར་
ཤེས་པ་མེད་པའི་ཕྱིར་རྣམ་པར་ཤེས་པའི་ཚོགས་གསུམ་པའི་བདེ་བ་ཡོད་ལ། བཏང་སྙོམས་ཀྱི་དབང་པོ་རྣམ་པར་ཤེས་པའི་ཚོགས་བཞི་པ་དང་། ཡིད་བདེ་བའི་དབང་པོ་ཡིད་ཀྱི་རྣམ་པར་ཤེས་པ་པོ་ཡོད་དོ། དེ་ཡན་ན་ནི་ཅི་རིགས་པར་ཡིད་ཀྱི་རྣམ་པར་ཤེས་པའི་
ཚོགས་པ་ཐམས་ཅད་ཡོད་དོ། །དེ་ལ་བསམ་གཏན་གཉིས་པ་ན་ནི་ཡིད་བདེ་བའི་དབང་པོ་དང་བཏང་སྙོམས་ཀྱི་དབང་པོའོ། །གསུམ་པ་ན་ནི་བདེ་བའི་དབང་པོ་དང་བཏང་སྙོམས་ཀྱི་དབང་པོའོ། །དེ་ཡན་ཆད་ན་ནི་བཏང་སྙོམས་ཀྱི་དབང་པོ་ཁོ་ན་ཡོད་དོ། །ཡང་