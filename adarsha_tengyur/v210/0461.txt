བཞིན་ཡང་དེ་དང་འདྲ་བར་གང་གིས་འཕགས་པའི་ལམ་བསྐྱེད་པའི་སྲིད་པ་བརྒྱད་པོ་མི་འགྲུབ་པོ་ཞེ་ན་མ་ཡིན་ནོ། །འོ་ན་བདེན་པ་མཐོང་བའི་གེགས་སུ་ཅིའི་ཕྱིར་མི་འགྱུར་ཞེ་ན། ལམ་ཁོ་ནས་དེ་བསྐྱེད་པས་སྲིད་པ་བརྒྱད་པོར་འགྲུབ་པར་མི་འགྱུར་རོ། །ཅི་སྟེ་སྲིད་པ་
བརྒྱད་པོ་མྱོང་བར་འགྱུར་བའི་ལས་བྱས་ཤིང་བསགས་པ་ལ་ལམ་གྱི་ནུས་པ་མི་འཇུག་པ་ཉིད་དུ་ཡང་མི་འགྱུར་ཞིང་། བདེན་པ་མཐོང་བའི་གེགས་བརྒྱད་པོ་ལ་དེ་ཡོངས་སུ་མྱ་ངན་ལས་འདའ་བར་འགྱུར་བས་འདི་ལ་འགལ་བ་ཅི་ཞིག་ཡོད། གང་གསུངས་པ་ཀུན་ཏུ་སྦྱོར་བ་བདུན་ལུས་པའི་ཕྱིར་
ཞེས་བྱ་བ་དེ་ལ་ཡང་ནུས་པ་མེད་དེ། འདོད་པ་ལ་འདུན་པ་དང་གནོད་སེམས་དག་ཁོ་ནས་སྲིད་པ་བདུན་དུ་འཁོར་བའི་ཕྱིར་དང་། གོང་མའི་ཆ་དང་མཐུན་པ་རྣམས་ཀྱིས་འདོད་པའི་ཁམས་ཀྱི་སྐྱེ་བ་འགྲུབ་པར་མི་ནུས་པའི་ཕྱིར་རོ། །དེ་བས་ན་ཆོས་ཉིད་ཀྱིས་གང་ཅི་ཡང་རུང་བའི་ངེས་པས་འདི་
སྐྱེད་པའི་ནུས་པ་བརྗོད་པར་མི་ནུས་སོ། །ཡང་ལམ་གྱི་ནུས་པ་ཅི་ཞེ་ན། འདི་ཆོས་ཉིད་གཞན་གྱིས་ཞེས་བརྗོད་པར་བྱའོ། །བར་སྐབས་སུ་ཡང་འཕགས་པའི་ལམ་མངོན་དུ་མི་བྱེད་ཅིང་ཞེས་བྱ་བ་ནི་སྐྱེ་བ་བདུན་ཚུན་ཆད་དུ་ཞེས་བྱ་བའི་དོན་ཏོ། །དེ་སྲིད་སྲིད་པའི་ལས་དུ་མ་མྱོང་བར་
འགྱུར་བས་ན། དེ་སྲིད་དུ་སྲིད་པ་མྱོང་བར་འགྱུར་བའི་ལས་སྟོབས་བསྐྱེད་པའི་ཕྱིར་ཞེས་བྱ་སྟེ་ནུས་པ་བསྐྱེད་པའི་ཕྱིར་ཞེས་བྱ་བའི་དོན་ཏོ། །སངས་རྒྱས་འབྱུང་བ་མེད་པ་ན་ཞེས་བྱ་བ་རྒྱས་པར་འབྱུང་སྟེ། སོ་སོ་ཐར་པའི་སྡོམ་པ་ནི་སངས་རྒྱས་འབྱུང་བ་ལ་རག་ལས་པའི་ཕྱིར་རོ། །
སངས་རྒྱས་འབྱུང་བ་མེད་པ་ན་ཁྱིམ་ན་གནས་པ་ཁོ་ན་ལས་དགྲ་བཅོམ་པར་འགྱུར་ཏེ། དགྲ་བཅོམ་པ་ཉིད་ཀྱི་སྐལ་བ་དང་ལྡན་པ་ནི་ཁྱིམ་གྱི་ནང་ན་གནས་བཞིན་དུ་སྔོན་གྱི་སངས་རྒྱས་ཀྱིས་རྗེས་སུ་བསྟན་པས་དེ་འཚོ་ཞིང་ཁྱད་པར་ལ་ཤིན་ཏུ་གཞོལ་བར་འགྱུར་རོ། །གཞན་དག་
ན་རེ་གནས་གཞན་གྱི་མཚན་མས་སོ་ཞེས་ཟེར་རོ་ཞེས་བྱ་བ་ལ་དེ་ནི་མི་འདོད་དེ། དེ་དག་ནི་ལོག་པར་ལྟ་བའི་དབང་གིས་དམ་པ་མ་ཡིན་པའི་ལས་དག་ལ་འཇུག་པའི་ཕྱིར་རོ། །ཆོས་ཉིད་ཀྱིས་ཐོབ་པ་ཞེས་བྱ་བ་ནི་དགྲ་བཅོམ་པ་ཉིད་ཀྱི་ལམ་གྱི་ནུས་པའི་ཆོས་ཉིད་དོ། །དེར་འགྲོ་བའི་