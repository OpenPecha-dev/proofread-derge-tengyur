དེའི་ཚེ། སྐལ་བ་དང་ལྡན་པས་ཉན་ཐོས་ཀྱི་རིགས་ལས་བཟོད་པ་སྐྱེད་དོ། །དེའི་ཕྱིར་བཟོད་པ་མེད་པར་ཡང་བསྐྱེད་པ་སྲིད་དོ། །རིགས་དེ་ཉིད་ལས་བཟློག་པའི་ཕྱིར་ཞེས་བྱ་བ་ནི། དེའི་ཚེ་སྐྱེ་བ་ཤུགས་དྲག་པོའི་ཕྱིར་དེའི་རིགས་བཟློག་པར་མི་ནུས་སོ། །གཞན་
གསུམ་ཡང་ཞེས་བྱ་བ་ནི། རང་སངས་རྒྱས་ནི་བཟློག་ནས་འགྱུར་ཏེ། དེ་དག་ནི་རང་དོན་གཙོ་བོ་ཅན་ཡིན་པའི་ཕྱིར་སེམས་ཅན་གྱི་དོན་དུ་ངན་འགྲོར་མི་འགྲོ་བས་དེའི་ཕྱིར་བཟོད་པ་ལས་ཀྱང་བཟློག་གོ། །ཏིང་ངེ་འཛིན་མི་གཡོ་བ་དང་གསལ་བའི་ཕྱིར་ཞེས་བྱ་བ་འདི་སྐྱོན་བརྒྱད་ལས་འགྲོལ་
བའི་ཕྱིར་མི་གཡོ་བའོ། །གསལ་བ་ནི་དབང་པོ་སྦྱངས་པ་དང་རྣོ་བའི་ཕྱིར་རོ། །གང་དག་གི་ལྟར་ན་བསེ་རུ་ལྟ་བུ་ལས་གཞན་པའི་རང་སངས་རྒྱས་ཡོད་པར་འདོད་པ་ཞེས་བྱ་བ་ནི་ཉན་ཐོས་སྔོན་དུ་འགྲོ་བ་སྔར་ངེས་པར་འབྱེད་པའི་ཆ་དང་མཐུན་པ་བསྐྱེད་པའོ། །དེའི་རིགས་རྣམས་བཟློག་པ་
བཀག་པ་མེད་དོ་ཞེས་བྱ་བ་ནི་དེ་དག་གི་ལུགས་ལྟར་ན་དྲོ་བར་གྱུར་པ་དང་རྩེ་མོ་བཟློག་པ་བཀག་པ་མེད་དོ། །ས་བོན་འདེབས་པ་ལྟ་བུ་ཞེས་པ་རྒྱས་པར་འབྱུང་བ་ལ། ས་བོན་འདེབས་པ་ལྟ་བུ་ནི་ཐར་པའི་ཆ་དང་མཐུན་པ་སྐྱེ་བ་ཡིན་ནོ། །འབྲུ་སྐྱེ་བ་ལྟ་བུ་ནི་ངེས་པར་འབྱེད་པའི་ཆ་དང་
མཐུན་པ་སྐྱེ་བ་ཡིན་ནོ། །འབྲུ་ཆགས་པ་ལྟ་བུ་ནི་འཕགས་པའི་ལམ་ཡིན་ནོ། །འཇུག་པ་ནི་ཐར་པའི་ཆ་དང་མཐུན་པས་སོ། །ཡོངས་སུ་སྨིན་པ་ནི་ངེས་པར་འབྱེད་པའི་ཆ་དང་མཐུན་པ་རྣམས་ཀྱིས་སོ། །རྣམ་པར་གྲོལ་བ་ནི་འཕགས་པའི་ལམ་གྱིས་སོ། །གཞན་དག་ན་རེ་སྐྱེ་བ་
གཅིག་ལ་ཐར་པའི་ཆ་དང་མཐུན་པའི་ས་བོན་འདེབས་སོ། །གཉིས་པ་ལ་ཡོངས་སུ་སྨིན་ནོ། །གསུམ་པ་ལ་ངེས་པར་འབྱེད་པའི་ཆ་དང་མཐུན་པ་སྐྱེད་པར་བྱེད་དོ། །དེ་ཉིད་དུ་འཕགས་པའི་ལམ་མོ་ཞེས་ཟེར་རོ། །འདི་ནི་འགལ་ཏེ་དེ་ཉིད་ཀྱི་དངོས་གཞི་ལ་བདེན་པ་མཐོང་བས་སོ། །
བསྒོམ་པ་ལས་བྱུང་བ་མེད་པ་དང་མ་སྐྱེས་པའི་ཐར་པའི་ཆ་དང་མཐུན་པ་མི་འཐད་པའི་ཕྱིར་རོ། །ལས་གསུམ་ཞེས་བྱ་བ་ནི་ལུས་དང་ངག་ཡིད་ཀྱི་ལས་ཀྱི་ཁྱད་པར་རྣམས་སོ། །ཡིད་ཀྱི་ལས་ནི་ཡིད་ཀྱི་ས་པ་ཉིད་དོ། །དེའི་སྨོན་ལམ་གྱིས་ཡོངས་སུ་གཟུང་བའི་ཕྱིར་ཞེས་བྱ་བ་ནི།