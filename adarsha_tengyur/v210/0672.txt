མ་བཟུང་ནས་ཞེས་བྱ་བ་ནི་སེམས་ཀྱི་རྣམ་པ་ཡོངས་སུ་བཅད་ནས་ཞེས་བྱ་བའི་ཐ་ཚིག་གོ། །དེ་མ་ཐག་པའི་ཞེས་བྱ་བ་ནི་སེམས་གང་ལ་མཚན་མ་ཉེ་བར་བཟུང་ན་དེའི་དེ་མ་ཐག་ཏུ་འགོག་པ་གནས་སྐབས་གཞན་གང་ཡིན་པ་དེ་རྣམས་དང་པོ་ཡིད་ལ་བྱེད་དོ། །སྐད་ཅིག་མ་བར་མེད་པ་
ཡིད་ལ་བྱེད་པ་མི་སྲིད་པས་གནས་སྐབས་གཞན་ཞེས་བྱ་བ་སྨོས་སོ། །གནས་གཙང་མ་རྣམས་ཇི་ལྟར་དྲན་ཞེ་ན་ཞེས་བྱ་བ་ནི་གལ་ཏེ་ཉམས་སུ་མྱོང་བ་དྲན་ནའོ། །གནས་གཙང་མ་པ་རྣམས་འདིར་འོང་བ་ནི་མེད་དེ་ཕྱིར་མི་འོང་བ་ཡིན་པའི་ཕྱིར་རོ། །ཐོས་པས་ཉམས་སུ་མྱོང་
བའི་ཕྱིར་རོ་ཞེས་བྱ་བ་འདིས་ནི་གནས་གཙང་མའི་ལྷ་རྣམས་འདི་འདྲ་བ་ཞིག་གོ་ཞེས་ཐོས་པ་ཡིན་ནོ། །ཉམས་སུ་མྱོང་བ་ནི་རྣམ་པ་གཉིས་ཏེ། ཐོས་པས་ཉམས་སུ་མྱོང་བ་དང་མཐོང་བས་ཉམས་སུ་མྱོང་བའོ། །གཟུགས་མེད་པ་ནས་ཤི་འཕོས་ཏེ་འདིར་སྐྱེས་པ་ནི་ཞེས་བྱ་བ་ལ་
གཟུགས་མེད་པ་དག་ནས་ཤི་འཕོས་ནས་འདིར་སྐྱེས་པ་གང་ཞིག་བསམ་གཏན་བསྐྱེད་ནས་སྔོན་གྱི་གནས་རྗེས་སུ་དྲན་པར་འདོད་པ་དེ་ནི་ཕ་རོལ་པོའི་རྒྱུད་བརྟེན་ནས་བསྐྱེད་དོ། །སྔོན་གྱི་གནས་རྗེས་སུ་དྲན་པ་ཤེས་པ་ནི་བསམ་གཏན་གྱིས་བསྡུས་པ་ཡིན་པས་དེས་གཟུགས་
མེད་པ་ན་སྤྱོད་པའི་སེམས་མི་འཛིན་ནོ། །དེ་ཕ་རོལ་པོའི་རྒྱུད་ཀྱི་ཡིད་ཀྱི་རྣམ་པར་ཤེས་པ་འགགས་མ་ཐག་པར་མཚན་མ་བཟུང་ནས་དེའི་དེ་མ་ཐག་ཏུ་ལུགས་ལས་བཟློག་པས་ཞེས་བྱ་བ་ལ་སོགས་པའོ། མངོན་པར་གྲུབ་ནས་ནི་གཟུགས་མེད་པ་རྣམས་ཐོད་རྒལ་དུ་ཡང་དྲན་པར་
བྱེད་དོ། །གལ་ཏེ་གཟུགས་མེད་པ་རྣམས་མི་དྲན་ན་འོ་ན་མདོ་ལས་བཅོམ་ལྡན་འདས་རྣམས་ཀྱིས་གལ་ཏེ་གཟུགས་དག་གམ་གཟུགས་མེད་པ་དག་ཏུ་སྔོན་གནས་པ་ཐམས་ཅད་རྣམ་པ་དང་བཅས་པར་རྗེས་སུ་དྲན་ནོ་ཞེས་མདོ་ལས་གསུངས་པ་ཇི་ལྟར་ཞེ་ན། བྱེ་བྲག་ཏུ་སྨྲ་བ་
རྣམས་ན་རེ་དེ་ནི་རྗེས་སུ་དཔག་པ་འཁྲུལ་པ་མེད་པས་ཤེས་སོ་ཞེས་ཟེར་རོ། །ཕྱི་རོལ་པ་རྣམས་ནི་འདོད་པ་དང་། གཟུགས་དག་ནི་ངེས་པར་ཆད་པ་ཡིན་ནོ་ཞེས་རབ་ཏུ་ཤེས་སོ། །གཟུགས་མེད་པ་ལས་ཤི་འཕོ་བ་མཐོང་ནས་མ་བྱུང་བ་ལས་བྱུང་བ་ཞེས་ཟེར་རོ། །ཉན་ཐོས་