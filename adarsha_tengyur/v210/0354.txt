དེའི་ཕྱིར་རྣམ་པར་སུན་འབྱིན་པ་གཉེན་པོ་ཕལ་ཆེ་བ་བཤད་དོ། །འོ་ན་ཅིའི་ཕྱིར་འདི་ཐམས་ཅད་ཕྱིས་ནས་སྨོས་པ་ཆོས་མངོན་པ་རིམ་པར་རབ་ཏུ་ཕྱེ་བ་མ་ཡིན། འོ་ན་མཚན་ཉིད་ཀྱིས་རབ་ཏུ་ཕྱེ་བ་ཅི་ཞེ་ན། ཁ་ཅིག་འདི་ཀླན་ཀ་མ་ཡིན་ཞེས་ཟེར་རོ། །ཡང་ན་མ་ངེས་པའི་ཕྱིར་ཇི་ལྟར་བར་ཆད་མེད་
པའི་ལམ་གྱི་མཇུག་ཐོགས་སུ་རྣམ་པར་གྲོལ་བའི་ལམ་དང་ངེས་པ་དེས་མཇུག་ཐོགས་སུ་ཁྱད་པར་གྱི་ལམ་སྟེ། དེ་ལྟར་སྦྱོར་བའི་ལམ་ལ་ངེས་པ་དེ་ཡོད་པ་མ་ཡིན་པས་དེའི་ཕྱི་ནས་ངེས་པའོ། །ཁ་ཅིག་ཏུ་ཇི་ལྟར་འོས་པར་བདག་ཉིད་ཐོབ་ཅིང་གཅིག་ཏུ་མང་པོ་སྟེ། ཅིག་ཤོས་ལ་ནི་དེ་ལྟ་མ་
ཡིན་ནོ། །མ་ངེས་པ་ཤེས་པར་བྱ་བའི་ཕྱིར་ཐམས་ཅད་ཀྱི་ཕྱིས་བཤད་དོ་ཞེས་བྱ་བ་འདི་ཉིད་ནི་འདིར་རིམ་པ་ལེགས་པ་ཡིན་ཏེ། སྔ་མ་སྔ་མ་རྣམས་ཕྱི་མ་ཕྱི་མ་ལ་བརྟེན་པ་ཡིན་པའི་ཕྱིར་རོ། །སྡུག་བསྔལ་དང་ཀུན་འབྱུང་ལ་དམིགས་པའི་ཕྱིར་ཞེས་བྱ་བ་ནི། མི་རྟག་པ་ལ་སོགས་པའི་རྣམ་པ་རྣམས་
ཀྱིས་ཟག་པ་དང་བཅས་པའི་དངོས་སུ་སུན་འབྱིན་པའི་ཕྱིར་རོ། །སྦྱོར་བའི་ལམ་ཞེས་བྱ་བ་ནི། བར་ཆད་མེད་པ་དང་རྣམ་པར་གྲོལ་བ་དང་ཁྱད་པར་གྱི་ལམ་དག་ཀྱང་སྡུག་བསྔལ་དང་ཀུན་འབྱུང་ལ་དམིགས་པ་ཡོད་པས་ཁྱད་པར་དུ་ཕྱོགས་ཏེ། སྦྱོར་བའི་ལམ་ཞེས་བྱ་བ་ཐམས་ཅད་བར་ཆད་མེད་
པའི་ལམ་མོ། །སྔ་མ་ནི་བར་ཆད་མེད་པའི་ལམ་མོ། །རྟེན་གཉེན་པོ་ཐག་བསྲིང་བའི་ངོ་བོའི་གཉེན་པོར་ཡང་བཤད་དོ། །དེའི་ཕྱིར་ཐམས་ཅད་ཅེས་སྨོས་ཏེ། དེ་ལྟར་ན་རྣམ་པར་གྲོལ་བའི་ལམ་དང་ཁྱད་པར་གྱི་ལམ་ཡང་ཐམས་ཅད་ཅིས་བྱ་བ་སྐབས་དང་སྦྱར་ཏེ་རིག་པར་བྱའོ། །ཉོན་མོངས་
པ་སྤོང་བ་ན་གང་ལས་སྤང་བར་བྱ་ཞེ་ན་ཞེས་བྱ་བ་ནི། ཅི་རིགས་པ་ལས་སམ། མཚུངས་པར་ལྡན་པ་ལས་སམ། རང་བཞིན་ལས་ཡིན་ཞེས་ཐམས་ཅད་ལ་སྐྱོན་མཐོང་ནས་འདྲི་བའོ། །གང་ཞིག་གང་ལ་དམིགས་པ་ལས་ནི་ནམ་ཡང་མ་ཡིན་ཏེ་འདི་དེ་ལ་དམིགས་པར་མི་འགྱུར་བས་དམིགས་
པ་ལས་སྤང་བ་རིག་པ་མ་ཡིན་ནོ། །མཚུངས་པར་ལྡན་པ་རྣམས་ཀྱང་ཕན་ཚུན་རྒྱུར་གྱུར་པའི་ཕྱིར་དེའི་རྒྱུའི་ངོ་བོ་ལྡོག་པ་མ་ཡིན་པར་ཉོན་མོངས་པ་ཅན་གྱི་སེམས་གང་ཡིན་པ་དེ་ཉིད་ཡང་ཉོན་མོངས་པ་ཅན་མ་ཡིན་པར་འགྱུར་བ་མ་ཡིན་པས་མཚུངས་པར་ལྡན་པ་ལས་ཀྱང་ཉོན་མོངས་པ་སྤོང་