བའི་ལམ་དྲུག་པ་ནི་འདུས་བྱས་སོ། །འདུས་མ་བྱས་ནི་སྔར་བཤད་པ་སྟེ། འདོད་པ་ན་སྤྱོད་པའི་བསྒོམ་པས་སྤང་བར་བྱ་བ་རྣམ་པ་དྲུག་སྤངས་པའོ། །ཕྱིར་མི་འོང་བའི་འབྲས་བུ་ལམ་ལ་རྗེས་སུ་ཤེས་པ་རྣམ་པར་གྲོལ་བའི་ལམ་དགུ་པ་ནི་འདུས་བྱས་སོ། །འདུས་མ་བྱས་
ནི་སྔར་བཤད་པ་སྟེ་འདོད་པ་ན་སྤྱོད་པའི་བསྒོམ་པས་སྤང་བར་བྱ་བའི་ཉོན་མོངས་པའི་རྣམ་པ་ཆུང་ངུ་སྤངས་པའོ། །དགྲ་བཅོམ་པ་ཉིད་ཀྱིས་ཟད་པ་ཤེས་པ་དང་མི་སྐྱེ་བ་ཤེས་པའམ་མི་སློབ་པའི་ཡང་དག་པའི་ལྟ་བ་འདུས་བྱས་སོ། །ཁམས་གསུམ་པའི་མཐོང་བ་དང་བསྒོམ་པས་
སྤང་བར་བྱ་བ་སྤངས་པ་ནི་འདུས་མ་བྱས་སོ། །མདོ་སྡེ་པ་རྣམས་ན་རེ། མདོ་ལས་དགེ་སྦྱོང་ཚུལ་གྱི་འབྲས་བུ་རྣམས་འདུས་མ་བྱས་ཉིད་དུ་གསུངས་ཏེ་འདི་ལྟར་རྒྱུན་ཏུ་ཞུགས་པའི་འབྲས་བུ་གང་ཞེ་ན། ཀུན་ཏུ་སྦྱོར་བ་གསུམ་སྤངས་པ་གང་ཡིན་པའོ་ཞེས་པ་ནས་དགྲ་བཅོམ་
པ་ཉིད་གང་ཞེ་ན། འདོད་ཆགས་ཟད་པར་སྤངས་པ་གང་ཡིན་པ་དང་ཞེས་བྱ་བ་རྒྱས་པར་འབྱུང་བ་ལ། སྤངས་པ་ནི་འདུས་བྱས་ཀྱི་སྐྱོན་ལས་གྲོལ་བའི་ཕྱིར་དང་དེ་ལ་མངོན་པར་འདོད་པ་བསྐྱེད་པའི་ཕྱིར་དགེ་ཚུལ་གྱི་འབྲས་བུ་ནི་འདུས་མ་བྱས་རྣམས་ཁོ་ནའོ་ཞེས་ཟེར་རོ། །དེའི་རྒྱུ་
མཐུན་པ་དང་སྐྱེས་བུ་བྱེད་པའི་འབྲས་བུ་ཡིན་པའི་ཕྱིར་རོ་ཞེས་བྱ་བ་ལ་རྣམ་པར་གྲོལ་བའི་ལམ་ནི་བར་ཆད་མེད་ལམ་གྱི་རྒྱུ་མཐུན་པའི་འབྲས་བུ་ཡིན་ཏེ་དེ་དང་འདྲ་བའི་ཕྱིར་རོ། །སྐྱེས་བུ་བྱེད་པའི་འབྲས་བུ་ཡིན་ཏེ་དེའི་སྟོབས་ཀྱིས་བསྐྱེད་པའི་ཕྱིར་རོ། །དེའི་སྤང་བྱ་ཉོན་མོངས་པ་
རྣམས་སྤངས་པ་ཡང་བརྒྱད་ཅུ་རྩ་དགུ་སྟེ། སྐྱེས་བུ་བྱེད་པའི་འབྲས་བུ་འདུས་མ་བྱས་རྣམས་ཀྱང་དགེ་སྦྱོང་ཚུལ་གྱི་འབྲས་བུ་ཡིན་ནོ། །སྤང་བའི་ཐོབ་པ་འགོག་པ་དང་ཐོབ་པ་གཅོད་པའི་ཕྱིར་རྣམ་པར་གྲོལ་བའི་ལམ་དགུ་པ་ཡང་དགེ་སྦྱོང་གི་ཚུལ་ཏེ། དེ་དག་ཀྱང་བར་ཆད་མེད་
པའི་ལམ་གྱི་རྒྱུ་མཐུན་པ་དང་སྐྱེས་བུའི་བྱེད་པའི་འབྲས་བུའོ། །དེ་ལྟར་ན་བར་ཆད་མེད་པའི་ལམ་འདུས་བྱས་རྣམས་དགེ་སྦྱོང་ཚུལ་གྱི་འབྲས་བུར་ཐལ་བར་འགྱུར་རོ་ཞེ་ན། འདི་ནི་དེ་ལྟར་མ་ཡིན་ཏེ། བར་ཆད་མེད་པའི་ལམ་གྱི་དབང་གིས་རྣམ་པར་གྲོལ་བའི་ལམ་སྐྱེ་ཞིང་དེས་དེ་