པ་དག་ལ་ཡང་དེ་བཞིན་དུ་རིགས་པར་བྱའོ་ཞེས་ཟེར་རོ། །ཁ་ཅིག་ནི་དང་པོ་ཉིད་ནས་ཞེས་བྱ་བ་ནི་སོ་སོ་སྐྱེ་བོའི་གནས་སྐབས་ཁོ་ནར་ཏེ་སྦྱངས་པ་ལས་གྱུར་པ་མ་ཡིན་ནོ། །ཡང་ཅིའི་ཕྱིར་འདིར་ཡོངས་སུ་ཉམས་པའི་ཆོས་ཅན་གྱི་བདག་ཉིད་བརྒལ་ཏེ་འཆི་བར་སེམས་པའི་ཆོས་ཅན་ལ་
སྤྱོད་པར་བྱེད་ཅེ་ན། གང་གི་ཕྱིར་ཡོངས་སུ་ཉམས་པའི་ཆོས་ཅན་སྦྱངས་པ་ལས་གྱུར་པ་ཡོད་པ་མ་ཡིན་ནོ། །མི་གཡོ་བའི་ཆོས་ཅན་དུ་ཡང་དེ་དང་འདྲ་བར་རིགས་པར་བྱའོ་ཞེས་བྱ་བ་ལ། འཆི་བར་སེམས་པའི་ཆོས་ཅན་དང་པོ་ཉིད་ནས་དེའི་རིགས་ཅན་དང་དབང་པོ་སྦྱངས་པ་ལས་
གྱུར་པ་ན་རྗེས་སུ་བསྲུང་བའི་ཆོས་ཅན་ཐོབ་ནས་རིམ་གྱིས་མི་གཡོ་བའི་ཆོས་ཅན་གྱི་བར་འཐོབ་སྟེ། རྗེས་སུ་བསྲུང་བའི་ཆོས་ཅན་ལ་སོགས་པ་དག་ལ་ཡང་ཅི་རིགས་པར་དེ་དང་འདྲ་བར་བརྗོད་པར་བྱའོ། དེ་ལ་ཡོངས་སུ་ཉམས་པའི་ཆོས་ཅན་ནི་ཡོངས་སུ་ཉམས་པར་འགྱུར་
བའི་སྐལ་བ་དང་ལྡན་གྱི་ཡོངས་སུ་ཉམས་པ་ཉིད་ནི་མ་ཡིན་ནོ། །འཆི་བར་སེམས་པའི་ཆོས་ཅན་དང་ཡོངས་སུ་ཉམས་པའི་ཆོས་ཅན་གང་ཡིན་པ་ཡོངས་སུ་ཉམས་པའི་སྐལ་བ་དང་ལྡན་གྱིས་ཞེས་བྱ་བ་དེ་ཙམ་ཞིག་བརྗོད་ན་མི་འཆི་བར་སེམས་པའི་ཆོས་ཅན་ལ་སོགས་པ་ལ་
ཡང་ཐལ་བར་འགྱུར་ཏེ། དེ་དག་ཀྱང་ཡོངས་སུ་ཉམས་པར་བྱེད་ནུས་པས་དེའི་ཕྱིར་འཆི་བར་སེམས་པ་ལ་སོགས་པའི་ཆོས་ཅན་མ་ཡིན་པ་ཞེས་བྱ་བ་སྨོས་ཏེ། འཆི་བར་སེམས་པའི་ཆོས་ཅན་ནི་འཆི་བར་སེམས་པར་འགྱུར་བའི་སྐལ་བ་ཅན་ཞེས་བྱ་བ་ཡང་འཆི་བར་སེམས་པ་
ཁོ་ན་མ་ཡིན་ནོ། །སེམས་པར་གྱུར་པ་ནི་འཆི་བར་གྱུར་པའོ། །འཆི་བར་སེམས་པའི་ཆོས་ཅན་ལ་སོགས་པ་རྣམས་ལ་ཡོངས་སུ་ཉམས་པའི་ཆོས་ཅན་ལ་སོགས་པ་ཡོད་ཀྱང་རེ་རེ་ལ་མཚན་ཉིད་ཀྱི་ཁྱད་པར་བསྟན་པའི་འཆི་བར་སེམས་པའི་ཆོས་ཅན་ནི་འཆི་བར་སེམས་པའི་
སྐལ་བ་དང་ལྡན་གྱི་རྗེས་སུ་བསྲུང་བའི་ཆོས་ཅན་ནི་མ་ཡིན་པ་གང་ཡིན་པའོ་ཞེས་བྱ་བ་འདི་བརྗོད་མི་དགོས་སོ། །དེ་བཞིན་དུ་གཞན་ལ་ཡང་བརྗོད་པར་བྱའོ། །མ་བསྲུངས་ཀྱང་འབྲས་བུ་དེ་ལ་གནས་པའི་སྐལ་བ་ཅན་ཡིན་ཏེ། རྗེས་སུ་བསྲུང་བའི་ཆོས་ཅན་ནི་མ་སྲུངས་ན་མཉམ་པའི་