ཞིག་ལ་དམིགས་པ་སྐལ་བ་མི་མཉམ་པའི་ཁམས་ཀུན་ཏུ་འགྲོ་བ་རྣམས་དང་དེ་ལ་དམིགས་པའི་འདོད་ཆགས་ལ་སོགས་པ་རྣམས་གཉི་ག་ལྟར་མ་ཡིན་ཞིང་འགལ་བའི་རྣམ་པ་ཡོད་པ་མ་ཡིན་པ་ཉེ་བར་བཟུང་ནས་རིགས་བཞི་རྒྱས་པར་འགྱུར་རོ་ཞེས་འབྱུང་བའི་ཕྱིར། །ལམ་
མཐོང་བས་སྤང་བར་བྱ་བ་བདེ་བའི་དབང་པོ་ལ་དམིགས་པ་ལ་ནི་ལོག་པར་ལྟ་བ་མཚུངས་པར་ལྡན་པའི་སྒོ་ནས་འདོད་ཆགས་ལ་སོགས་པ་རྣམས་དམིགས་པའི་སྒོ་ནས་དང་། རང་གི་རིགས་པའི་འདོད་ཆགས་ལ་སོགས་པ་རྣམས་དམིགས་པ་དང་མཚུངས་པར་ལྡན་པའི་སྒོ་
ནས་སོ། །ཉོན་མོངས་པ་ཅན་མ་ཡིན་པ་ལ་ནི་དམིགས་པའི་སྒོ་ནས་སོ། །འགོག་པ་མཐོང་བས་སྤང་བར་བྱ་བ་ནི། རྣམ་པར་ཤེས་པ་ཁ་ཅིག་འགོག་པ་ལ་དམིགས་ལ། ཁ་ཅིག་ལོག་པར་ལྟ་བ་ལ་སོགས་པ་ལ་དམིགས་པ་ཡིན་ནོ། །བདེ་བའི་དབང་པོ་ལ་དམིགས་པ་ནི་
ཡོད་པ་མ་ཡིན་ནོ། །འདོད་པའི་ཁམས་ན་ཡིད་ཀྱི་ས་པའི་བདེ་བའི་དབང་པོ་མེད་པས་དེའི་ཕྱིར་འདོད་པ་ན་སྤྱོད་པ་རིས་བཞིར་བཤད་དོ། །གཟུགས་ན་སྤྱོད་པ་འདུས་བྱས་ལ་དམིགས་པ་ན། འགོག་པ་ལ་དམིགས་པས་ལོག་པར་ལྟ་བ་ལ་སོགས་པ་མ་གཏོགས་པ་
ལྷག་མ་རིགས་ལྔ་པོ་རྣམས་སོ། །དེར་ཡང་ཀུན་ཏུ་འགྲོ་བ་རྣམས་དམིགས་པ་དང་མཚུངས་པར་ལྡན་པའི་སྒོ་ནས་དང་། ཀུན་ཏུ་འགྲོ་བ་མ་ཡིན་པ་རྣམས་དམིགས་པའི་སྒོ་ཉིད་ནས་ཇི་ལྟར་རིགས་པར་རོ། །དེ་ལ་སྐལ་བ་མི་མཉམ་པའི་ཁམས་ཀུན་ཏུ་འགྲོ་བ་རྣམས་ནི་
གཉི་ག་ལྟར་མ་ཡིན་ནོ། །གཟུགས་མེད་པ་ན་སྤྱོད་པ་རིགས་གཉིས་ནི་ལམ་མཐོང་བ་དང་བསྒོམ་པས་སྤང་བར་བྱ་བའི་ཕྲ་རྒྱས་ཀུན་ཏུ་འགྲོ་བ་རྣམས་ཏེ་གཟུགས་མེད་པ་ན་སྤྱོད་པ་ཉིད་དོ། །དེ་ནི་དམིགས་པ་ཁོ་ནའི་སྒོ་ནས་རྒྱས་པར་འགྱུར་གྱི་མཚུངས་པར་ལྡན་པའི་སྒོ་ནས་
མ་ཡིན་ནོ། །རྒྱས་པར་འགྱུར་ཞེས་བྱ་བ་ནི་བཤད་མ་ཐག་པའི་ཕྲ་རྒྱས་ཐམས་ཅད་དང་མངོན་པར་སྦྱར་རོ། །ཅི་རིགས་པར་ཞེས་བཤད་པ་དེ་ལ་རིགས་པ་འདི་ཡིན་ཏེ། འདོད་པ་ན་སྤྱོད་པའི་སྡུག་བསྔལ་མཐོང་བས་སྤང་བར་བྱ་བ་ཕྲ་རྒྱས་བཅུ་དང་མཚུངས་པར་ལྡན་པའི་སེམས་