པའི་བདག་ཉིད་ཡིན་པའི་ཕྱིར་རོ། །འཁོར་དང་བཅས་ན་ནི་ཕུང་པོ་ལྔའི་རང་བཞིན་ཡིན་ཏེ། སེམས་ཀྱིས་ཀུན་ནས་བསླང་བའི་ཚིག་གིས་སྐྱབས་སུ་འགྲོའོ། །སེམས་མེད་པར་ནི་མ་ཡིན་ནོ། །དེ་ལ་བརྟེན་ནས་སྡུག་བསྔལ་ཐམས་ཅད་
ལས་གཏན་དུ་ངེས་པར་ཐར་པའི་ཕྱིར་རོ་ཞེས་བྱ་བ་ལ། སྐྱབས་སུ་འགྲོ་བ་ནི་ཡང་དག་པར་བསྒྲུབ་པའི་ས་བོན་ཡིན་ལ། ཡང་དག་པར་བསྒྲུབ་པ་ནི་བདེན་པ་མཐོང་བ་སྟེ། དེ་ལྟར་འཁོར་བའི་སྡུག་བསྔལ་དཔག་ཏུ་མེད་པ་ལྡོག་པའི་རྒྱུའི་གཙོ་བོ་ཡིན་པའི་ཕྱིར་རོ། །
སྐྱབས་ཀྱི་དོན་ཞེས་བྱ་བ་ལ། གང་དག་སྐྱབས་སུ་སོང་བས་སྐྱེ་བ་དེ་ལ་བདེན་པ་མཐོང་བའམ། ཡང་ན་ངན་སོང་དུ་སོང་ཡང་དེ་དག་སྐྱབས་སུ་སོང་བ་དེ་ཉིད་ཀྱིས་ཚེ་རབས་གཞན་ལ་བདེན་པ་མཐོང་བའི་ས་བོན་དུ་འགྱུར་བ་ལ་འཁྲུལ་པ་མེད་དོ། །དོན་དེ་ཉིད་
བསྟན་པའི་ཕྱིར་བཅོམ་ལྡན་འདས་ཀྱིས་ཞེས་བྱ་བ་རྒྱས་པར་སྨོས་སོ། །སྒོར་གྱུར་པ་ཡིན་ནོ་ཞེས་བྱ་བ་ནི། སྒོ་དང་ཐབས་དང་རྒྱུ་ཞེས་བྱ་བའི་དོན་གང་ཡིན་པའོ། །ཡང་སྐྱབས་དེ་དག་གིས་ཐ་དད་དུ་བྱ་བ་ནི། མི་སློབ་པ་ནི་སངས་རྒྱས་སོ། །སློབ་པ་ཡང་
མ་ཡིན་མི་སློབ་པ་ཡང་མ་ཡིན་པ་ནི་ཆོས་སོ། །སློབ་པ་དང་མི་སློབ་པ་ནི་དགེ་འདུན་ནོ། །དབང་པོ་བཅུའི་ཕྱོགས་ནི་སངས་རྒྱས་སོ། །བཅུ་གཉིས་ཀྱི་ཕྱོགས་ནི་དགེ་འདུན་ནོ། །མྱ་ངན་ལས་འདས་པ་ནི་དབང་པོ་མ་ཡིན་ནོ། །གང་དག་སངས་རྒྱས་ལ་སྐྱབས་སུ་
འགྲོ་བ་དེ་ནི་གཅིག་ཏུ་འདུས་བྱས་སུ་གྱུར་པའི་དགེ་སློང་གི་ཚུལ་གྱིས་འབྲས་བུ་ལ་སྐྱབས་སུ་འགྲོའོ། །གང་དག་ཆོས་ནི་བདེན་པ་བཞི་སྟེ། དགེ་སློང་གི་ཚུལ་གྱི་འབྲས་བུ་རྣམས་སོ། །གང་དག་དགེ་འདུན་ནི་དགེ་སྦྱོང་གི་ཚུལ་གྱིས་འབྲས་བུ་འདུས་བྱས་བཞི་རྣམས་
དང་དེ་ལ་ཞུགས་པའི་ལམ་ལ་ཡང་ངོ་། །ཡང་ཅིའི་ཕྱིར་ཟག་པ་མེད་པ་ལས་རང་སངས་རྒྱས་ཀྱི་ཆོས་རྣམས་དང་བྱང་ཆུབ་སེམས་དཔའ་སློབ་པའི་ཆོས་རྣམས་སྐྱབས་ཉིད་དུ་མ་བཞག་ཅེ་ན། བྱེ་བྲག་ཏུ་སྨྲ་བ་རྣམས་ན་རེ། འཁོར་བའི་འཇིགས་པ་ལས་སྐྱོབ་མི་