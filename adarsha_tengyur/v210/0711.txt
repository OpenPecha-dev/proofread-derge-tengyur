ཡིན་ནོ་ཞེས་བྱ་བ་འདི་ཇི་ལྟར་ཤེས་ཤེ་ན། སྡེ་པ་གཞན་ཐམས་ཅད་ལས་ལུས་ཀྱི་ཞེས་བྱ་བ་དེ་སྐད་དུ་འབྱུང་བའི་ཕྱིར་སྒྲོ་བཏགས་པ་ཡིན་ནོ་ཞེས་བྱ་བར་ཤེས་ཏེ། དེའི་ཕྱིར་མདོ་དང་འགལ་བ་མེད་དོ། །བདེ་བ་ལུས་ཀྱིས་མྱོང་ལ་ཞེས་བྱ་བ་ནི་བསམ་གཏན་
གསུམ་པ་སྟེ་རང་གི་སྒྲས་གསུངས་པའི་ཕྱིར་ལུས་ཀྱི་བདེ་བ་ཁོ་ནའོ་ཞེས་བྱ་བར་ཤེས་སོ། །གལ་ཏེ་ཡིད་ཀྱི་ལུས་སོ་ཞེས་བྱ་བ་ནི་ཅི་སྟེ་འདིར་ལུས་ཀྱི་སྒྲ་ལུས་ཀྱི་དབང་པོ་ལ་མི་འདོད། འོ་ན་ཅི་ཞེ་ན། ཡིད་ཀྱི་ལུས་ཡིན་ཏེ། དབེན་པ་ལས་སྐྱེས་པའི་བདེ་བ་ལུས་
ཀྱིས་མངོན་སུམ་དུ་བྱས་ཏེ་ཉེ་བར་བསྒྲུབས་ནས་གནས་སོ་ཞེས་གསུངས་པའི་ཕྱིར་འགལ་བ་མེད་དོ། །འདི་ཤེས་བྱེད་མ་ཡིན་ཏེ་སེམས་ཀྱི་ཡང་བདེ་བའི་དབང་པོར་འགྱུར་རོ་ཞེ་ན། གཞན་དུ་ནི་ཁ་ཅིག་ཏུ་ཡིད་བདེ་བའི་དབང་པོར་ཡང་སེམས་ཀྱི་མ་ཡིན་ཞེས་རྟོགས་
པར་བྱ་སྟེ། ལུས་ཀྱིས་མངོན་སུམ་དུ་བྱས་ན་གསུངས་པའི་ཕྱིར་རོ། །ཚོར་བའི་ཚོགས་དྲུག་ལྟར་གཟུགས་ཅན་མ་ཡིན་པ་རྣམས་ལ་ཡང་ལུས་ཀྱི་སྒྲ་མཐོང་ངོ་། །འདི་གཟུགས་ཅན་བཞིན་ཚོར་བ་ཉེ་བར་བཀོད་པ་ལས་གཞན་དུ་མཐོང་བའི་ཕྱིར་མི་རུང་ངོ་ཞེ་ན། གལ་ཏེ་གཟུགས་
མེད་པ་རྣམས་སུ་ལུས་ཐ་དད་པ་ལས་ཞེས་གསུངས་པའི་ཕྱིར་གཟུགས་ཅན་མ་ཡིན་པ་ལ་ཡང་མཐོང་བའི་ཕྱིར་ཞེས་བྱ་བ་ལ་ངེས་པ་མེད་དོ། །དེའི་ཕྱིར་ཡིད་ཀྱི་ལུས་སོ་ཞེས་བྱ་བར་ཤེས་པ་བྱའོ་སྙམ་ན་དེ་སྐད་དུ་བཤད་དེ། ཡོན་ཏན་ཅི་ཞིག་ཡོད་བདེ་བ་ཡིད་ཀྱིས་མྱོང་ལ་
ཞེས་གསལ་པོ་ཉིད་དུ་བརྗོད་པར་བྱའོ། །དེ་ལྟར་ན་བསམ་གཏན་གསུམ་པ་ན་ལུས་ཀྱི་བདེ་བ་ཁོ་ན་ཡོད་ཀྱི་སེམས་ཀྱི་ནི་མ་ཡིན་ནོ། །གང་གི་ཕྱིར་དེར་ཚོར་བ་བདེ་བ་ཕུལ་དུ་བྱུང་བ་མ་ཡིན་ནོ་ཞེ་ན། བསམ་གཏན་དང་པོ་གཉིས་ན་ཡང་ལུས་ཀྱི་བདེ་བ་ཁོ་ན་ཡོད་ཀྱི་ཤིན་
ཏུ་སྦྱངས་པའི་བདེ་བ་ནི་མ་ཡིན་ནོ་ཞེས་བསྟན་པའི་ཕྱིར་བསམ་གཏན་བཞི་པ་ལ་ཞེས་བྱ་བ་རྒྱས་པར་སྨོས་ཏེ། བསམ་གཏན་དང་པོ་དང་གཉིས་པ་དང་བསམ་གཏན་བཞི་པ་ལ་ཤིན་ཏུ་སྦྱངས་པ་མང་ཡང་བདེ་བ་མ་སྨོས་པ་དེའི་ཕྱིར་བསམ་གཏན་དང་པོ་གཉིས་ན་ཚོར་