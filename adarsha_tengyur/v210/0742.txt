བར་བྱ་བའི་ཕྱིར་ཏེ། ཚེ་ཕྱི་མའི་བདེ་བ་མཐོང་བའི་ཆོས་ལ་རག་ལས་པའི་ཕྱིར་རོ། །དེ་སྐད་དུ་ཡང་འདིར་སྔར་སྙོམས་པར་ཞུགས་པའི་ཕྱིར་དེར་སྐྱེའོ་ཞེས་གསུངས་སོ་ཟེར་རོ། །དེ་བསམ་གཏན་གྱི་ཉེར་བསྡོགས་ཀྱི་དབང་དུ་བྱས་ནས་དེ་ལྟར་བཤད་དོ། །མཐོང་བའི་ཆོས་ལ་བདེ་
བར་གནས་པར་འགྱུར་ཞེས་བྱ་བ་ལ། ཉེར་བསྡོགས་ཀྱི་དངོས་གཞི་ཐོབ་ཀྱང་དེས་མ་རྙེད་པ་ནི་དཔེར་ན་མཆི་གུའི་ལུས་ཞེས་བྱ་བ་ལྟ་བུའོ། །ཡང་བསམ་གཏན་ཐམས་ཅད་མཐོང་བའི་ཆོས་ལ་བདེ་བར་གནས་པ་ཉིད་ཡིན་བཞིན་དུ་ཡང་མེད་པ་ལས་དང་པོ་ཁོ་ན་བཤད་ཅེ་ན།
རྣལ་འབྱོར་པ་ནི་འདོད་པའི་ཁམས་ཉེས་པ་མེད་པ་ལས་འདས་པའི་ཕྱིར་དེའི་བདེ་བས་བློ་ལྷག་པར་ཡོངས་སུ་ཚིམ་པ་ཡིན་ཏེ། འབྲོག་ཏུ་ཡོངས་སུ་ངལ་ཞིང་སྐོམ་པ་ཆུ་རྙོག་པ་ཅན་གྱིས་ཚིམ་པ་བཞིན་ནོ། །འཕགས་པའི་ལམ་ཐམས་ཅད་ཀྱི་བདེ་བ་དམིགས་པའི་ཡང་
ཕྱིར་ཏེ། འདིར་བྱང་ཆུབ་ཀྱི་ཕྱོགས་དང་མཐུན་པ་ཐམས་ཅད་དང་། ཡོངས་སུ་ཤེས་དགུ་དང་། འབྲས་བུའི་ལམ་དགེ་སྦྱོང་གི་ཚུལ་གྱི་འབྲས་བུས་བསྡུས་པ་བཞི་དང་། ཁམས་གསུམ་གྱི་གཉེན་པོ་རྣམས་ཀྱང་ཡོད་པས་དེ་ཉིད་མཐོང་བའི་ཆོས་ལ་བདེ་བར་གནས་པར་
བཤད་དོ། །སྟོན་པ་འདི་ནི་བདག་ཉིད་ལ་ཉེ་བར་གཏོང་བ་ཡིན་ནོ་ཞེས་ཁ་ཅིག་སྟེ། བྱང་ཆུབ་སེམས་དཔའ་ཛམྦུའི་ཤིང་དྲུང་དུ་ཟག་པ་མེད་པའི་བསམ་གཏན་དང་འདྲ་བར་འཇིག་རྟེན་པའི་བསམ་གཏན་དང་པོ་བསྐྱེད་དེ། དེ་ཡང་སེམས་ཅན་ཐམས་ཅད་དང་ཐུན་མོང་དུ་བདེ་
བའི་གོ་འཕང་ལ་འཇུག་པ་དེའི་ཕྱིར་དང་པོ་ཁོ་ན་བཤད་དོ། །གཞན་མ་ཡིན་པ་དེའི་ཕྱིར་ཕྱི་མ་ལ་བདེ་བར་གནས་པར་བཤད་པ་ཡང་མ་ཡིན་ནོ། །མིག་གི་མངོན་ཤེས་མཐོང་འགྱུར་འདོད། །ཅེས་བྱ་བ་ལ་འདིར་ནི་འབྲས་བུ་ལ་རྒྱུ་བཏགས་པ་ཡིན་ཏེ། ལྷའི་མིག་གི་
མངོན་པར་ཤེས་པ་ནི་ཏིང་ངེ་འཛིན་བསྒོམ་པ་མ་ཡིན་གྱི། འོ་ན་ཅི་ཞེ་ན། ཏིང་ངེ་འཛིན་བསྒོམ་པའི་འབྲས་བུ་ཡིན་ནོ། །ཤེས་པར་འགྱུར་བ་དང་། མཐོང་བར་འགྱུར་ཞེས་བྱ་སྟེ། དེ་ལ་ཤེས་པ་ནི་ཡིད་ཀྱི་རྣམ་པར་ཤེས་པ་དང་མཚུངས་པར་ལྡན་པའི་ཤེས་རབ་སྟེ། སེམས་