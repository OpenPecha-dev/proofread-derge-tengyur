ལ་དམིགས་པའི་ཕྱིར་ཞེས་བྱ་བའི་དོན་ཏོ། །གཞན་དག་ན་རེ་དངོས་པོ་ཇི་ལྟ་བར་གཉི་ག་འགལ་བ་མེད་དེ། རིགས་ཀྱི་ཁྱད་པར་ཐོབ་པའི་ཕྱིར་འདི་འཕེལ་ལ་ཉོན་མོངས་པ་དང་ལྡན་པ་ལས་ནི་ཡོངས་སུ་ཉམས་པས་ན་འདི་ལ་འགལ་བ་ཅི་ཞིག་ཡོད། ལྷག་མ་མེད་པའི་མྱ་ངན་ལས་འདས་
པ་ཐོབ་པའི་གེགས་བསྐྱེད་པའི་ཕྱིར་ཡང་འདི་ཡོད་མོད་ཀྱི། འདི་ཉིད་མི་རིགས་ཀྱི་ཁྱད་པར་ཐོབ་པ་ཡོངས་སུ་ཉམས་པར་འགྱུར་གྱི་འཕེལ་བ་མ་ཡིན་ཞེས་བྱ་བ་འདི་ལ་རྒྱུ་མེད་དོ། །བདག་གི་གཞི་ལ་འཇུག་པའི་ཕྱིར་ཞེས་བྱ་བ་ནི། བདག་གི་དབང་དུ་བྱས་ནས་འཇུག་པ་སྟེ། འཇིག་
ཚོགས་ལ་ལྟ་བའི་རྩ་བ་ཅན་ཡིན་པའི་ཕྱིར་བདག་གི་གཞི་ཞེས་བྱ་བར་ཤེས་སོ། །ཇི་ལྟར་འཇིག་ཚོགས་ལ་ལྟ་བའི་རྩ་བ་ཅན་ཡིན་པ་དེ་ནི་ཕྲ་རྒྱས་བསྟན་པའི་མཛོད་ཉིད་དུ་རྒྱ་ཆེར་བཤད་ལ། དེ་ཡང་བདག་མེད་དོ་ཞེས་བྱ་བ་གྲུབ་པས་འདི་གཞི་མེད་པ་ཉིད་དོ། །འོ་ན་མེད་པ་ལ་དམིགས་
པར་འགྱུར་རོ་ཞེས་བྱ་བ་ནི་བདག་གི་རྫས་མེད་པའི་ཕྱིར་རོ། །ཕྱིན་ཅི་ལོག་ཏུ་དམིགས་པ་ཡིན་ནོ་ཞེས་བྱ་བ་ནི་ལུས་སྡུག་བསྔལ་བ་ལ་བདག་ཏུ་དམིགས་པའི་ཕྱིར་རོ། །དེ་ལྟ་མ་ཡིན་པའི་ཉོན་མོངས་པ་གང་ཞིག་ཡིན་ཏེ་ཞེས་བྱ་ལ། འདོད་ཆགས་ལ་སོགས་པའི་ཉོན་མོངས་པ་
བསྒོམ་པས་སྤང་བར་བྱ་བ་ཡང་མི་གཙང་བ་ལ་སོགས་པའི་དངོས་པོ་ལ་གཙང་བ་དང་བདེ་བ་དང་རྟག་པའི་རྣམ་པར་དམིགས་པའི་ཕྱིན་ཅི་ལོག་ཏུ་དམིགས་པ་ཡིན་ནོ། །བྱེད་པ་པོ་ནི་དགེ་བ་དང་མི་དགེ་བའི་ལས་ཀྱི་བྱེད་པ་པོའོ། །ཚོར་བ་པོ་ནི་འབྲས་བུའི་ཟ་བ་པོའོ། །དབང་བསྒྱུར་
བ་ནི་དེ་ལ་འདོད་དགུར་འཇུག་པའི་ཕྱིར་རོ། །དེའི་གཞི་ལ་ཞུགས་པ་ཡིན་པས་ཞེས་བྱ་བ་རྒྱས་པར་འབྱུང་བ་ནི། བདག་ཏུ་མངོན་པར་འདོད་པའི་དངོས་པོ་ལ་རྟག་པ་དང་ཆད་པར་རྟོག་པའི་ཕྱིར་ཏེ། དེ་བཞིན་དུ་གཞན་ལ་ཡང་བརྗོད་པར་བྱའོ། །འདོད་ཆགས་དང་ཁོང་ཁྲོ་དང་ང་རྒྱལ་
ཞེས་བྱ་བ་རྒྱས་པར་འབྱུང་སྟེ། འདོད་ཆགས་ནི་རང་གི་ངོ་བོ་གཟུགས་ལ་སོགས་པ་ཁོ་ན་ལ་སྒྲོ་མི་འདོགས་པར་ཆགས་པའི་རྣམ་པར་འཇུག་པས་གཞི་དང་བཅས་པ་ཞེས་བྱ་སྟེ། ཞེ་སྡང་ལ་སོགས་པ་དག་ལ་ཡང་དེ་བཞིན་དུ་བརྗོད་པར་བྱའོ། །སློབ་དཔོན་གྱིས་གཞན་ཡང་