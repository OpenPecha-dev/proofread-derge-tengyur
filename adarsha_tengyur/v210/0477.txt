རོ། །ཅིའི་ཕྱིར་དཀའ་ཞེ་ན། འབད་པ་ཆེན་པོས་བསྒྲུབ་པར་བྱ་བ་ཡིན་པའི་ཕྱིར་རོ། །ཇི་ལྟར་འབད་པ་ཆེན་པོས་བསྒྲུབ་པར་བྱ་ཞེ་ན། དེའི་ཕྱིར་མང་པོ་ཞིག་བྱ་དགོས་ལ་ཞེས་རྒྱས་པར་འབྱུང་སྟེ། རེ་ཞིག་སྔོན་དུས་ཀྱི་སྲིད་པ་ཉིད་ཀྱང་འདོད་པའི་ཁམས་ལས་འདའ་
བར་དཀའ་ན། སྲིད་པ་བར་མས་ལྟ་སྨོས་ཀྱང་ཅི་དགོས། དགྲ་བཅོམ་པ་ཉིད་བར་དུ་ཐོབ་པར་བྱེད་ཅེས་བྱ་བ་ལ། མི་དགེ་བ་དང་ལུང་དུ་མ་བསྟན་པ་སྤངས་པ་དང་ཞེས་བྱ་བ་ནི་མི་དགེ་བ་འདོད་པ་ན་སྤྱོད་པ་རྣམས་དང་། ལུང་དུ་མ་བསྟན་པ་གཟུགས་དང་གཟུགས་མེད་པ་ན་
སྤྱོད་པ་རྣམས་སྤངས་པའོ། །དགེ་སྦྱོང་གི་ཚུལ་གྱི་འབྲས་བུ་གཉིས་སམ་གསུམ་ཐོབ་པ་ནི་ལན་ཅིག་ཕྱིར་འོང་བས་ནི་ཕྱིར་མི་འོང་བ་དང་དགྲ་བཅོམ་པ་ཉིད་ཀྱི་འབྲས་བུ་སྟེ། དགེ་སྦྱོང་གི་ཚུལ་གྱི་འབྲས་བུ་གཉིས་ཐོབ་པར་བྱ་དགོས་ལ། རྒྱུན་ཏུ་ཞུགས་པ་ནི་དགེ་སྦྱོང་གི་འབྲས་བུ་
གསུམ་ཐོབ་པར་བྱ་དགོས་ཏེ། ལན་ཅིག་ཕྱིར་འོང་བ་དང་ཕྱིར་མི་འོང་བ་དང་དགྲ་བཅོམ་པ་ཉིད་ཀྱི་འབྲས་བུའོ། །ཁམས་གསུམ་ལས་ཡང་དག་པར་འདའ་བ་ཞེས་བྱ་བ་ནི། ཁམས་གསུམ་ལས་འདོད་ཆགས་བྲལ་བའོ། །དེ་ཡང་སྲིད་པ་བར་མ་ལ་གནས་པས་མི་ནུས་སོ་ཞེས་
བྱ་བ་ནི་སྲིད་པ་བར་མའི་གནས་སྐབས་ན་ཞན་པའི་ཕྱིར་དང་ཡུན་རིང་དུ་མི་གནས་པའི་ཕྱིར་རོ། །དང་པོར་བཞི་པ་སྤེལ་བར་བྱེད། །ཅེས་བྱ་བ་ནི་ཟག་པ་མེད་པ་སྤེལ་བར་བྱེད་ཅེས་པའི་ཐ་ཚིག་གོ། །ཏིང་ངེ་འཛིན་དེ་ནི་ཐམས་ཅད་པས་ལས་སུ་རུང་བ་ཞེས་བྱ་བ་ནི་ཤིན་སྦྱངས་པའི་བདེ་བ་
ཐམས་ཅད་ཀྱི་མཆོག་ཡིན་པའི་ཕྱིར་རོ། །འདི་ལྟར་མངོན་དུ་གྱུར་པ་ལས་རྟེན་གྱིས་སངས་རྒྱས་པའི་ཁྱད་པར་ཐོབ་པའི་ཕྱིར་སྤྲོ་བ་འཕེལ་བའོ། །དེ་སྤེལ་བ་ལ་གོམས་པར་བྱེད་པ་ནི། ཇི་ལྟར་སྔར་ཡོངས་སུ་འགྲིབ་པ་ཡང་གོམས་པའི་ཤུགས་ལ་སྤེལ་བར་ནུས་པའོ། །ལམ་
སླ་བ་རྣམས་ཀྱི་ནང་ན་མཆོག་ཡིན་པའི་ཕྱིར་རོ་ཞེས་བྱ་བ་ལ། ལམ་སླ་བ་ནི་བསམ་གཏན་བཞི་སྟེ། ལམ་སླ་བ་དེ་དག་གི་ནང་ན་བསམ་གཏན་བཞི་པ་མཆོག་ཡིན་ནོ། །དེའི་ས་པའི་ཤིན་ཏུ་སྦྱངས་པའི་བདེ་བ་མཆོག་ཡིན་པའི་ཕྱིར་རོ། །རྒྱུན་དང་ལྡན་པ་ཞེས་བྱ་བ་ནི་སྐད་ཅིག་མ་