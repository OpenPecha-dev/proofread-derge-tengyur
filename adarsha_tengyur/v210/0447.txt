བདག་མེད་པའི་རྣམ་པ་གཉེན་པོར་མི་རུང་ངོ་། །ལོག་པར་བསྒྲུབ་པའི་སྒོ་ནས་བཞི་ཡིན་པའི་ཕྱིར་དེ་བཞིན་ཁོ་ནར་མངོན་པར་རྟོགས་པར་རིགས་སོ། །བདག་ཏུ་བཟུང་བ་སྡུག་བསྔལ་གྱི་ཡུལ་ཉིད། དེའི་ཕྱིར་དེའི་ཡུལ་ཉིད་བདག་མེད་པའི་རྣམ་པས་བྱ་བ་བྱེད་
དོ། །མ་ཡིན་ཏེ་བདེན་པ་ཐམས་ཅད་ཀྱི་ཡུལ་ཐམས་ཅད་བདག་མེད་པ་ཡིན་པས་མ་མཐོང་བའི་སྒོ་ནས་སྲེད་པ་འཇུག་པའི་རྒྱུ་ཞི་བ་འགོག་པའོ། །ཡང་དག་པའི་ལྟ་བ་ལ་སོགས་པ་ལམ་དང་ངེས་པར་འབྱིན་པའོ་ཞེས་བྱའོ། །འདི་ཅི་ལྟར་ཤེས་པར་འགྱུར། དེ་ལྟར་མ་ཤེས་པས་
བདེན་པ་མཐོང་བར་ཅི་ལྟར་འགྱུར་ཞེ་ན། འོན་ཏེ་གཅིག་མཐོང་བས་ཞེས་བྱ་བ་རྒྱས་པར་འབྱུང་སྟེ། དབང་ཐོབ་པ་ནི་སྦྱོར་བ་མེད་པར་ཀུན་འབྱུང་ལ་སོགས་པ་མཐོང་བ་མངོན་དུ་བྱེད་པའི་ནུས་པ་ཐོབ་པ་ཡིན་ནོ། །བར་སྐབས་སུ་ལྡང་བ་ཡོད་དམ་མེད་ཅེས་དཔྱད་པར་བྱ་བ་ཡིན་ནོ་
ཞེས་བྱ་བ་ལ། འདི་ཁ་ཅིག་ན་རེ་རྐྱེན་མ་ཚང་བའི་ཕྱིར་བར་སྐབས་སུ་ལྡང་བ་ཡོད་དོ། །ལངས་ནས་ཀྱང་བྱ་བ་གཞན་བྱེད་དོ་ཞེས་ཟེར་རོ། །དཔེ་དང་བཅས་པའི་མདོ་གསུམ་ཞེས་བྱ་བ་ནི་ཇི་སྐད་དུ་ཞེ་ན། དེ་ནས་ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ལ་འདི་
སྐད་ཅེས་གསོལ་ཏོ། །བཙུན་པ་ཅི་ལགས་འཕགས་པའི་བདེན་པ་བཞི་པོ་མཐར་གྱིས་མངོན་པར་རྟོགས་པའམ། །འོན་ཏེ་མངོན་པར་རྟོགས་པ་གཅིག་ལ་ཁྱིམ་བདག་འཕགས་པའི་བདེན་པ་བཞི་ནི་མཐར་གྱིས་མངོན་པར་རྟོགས་ཀྱིས། མངོན་པར་རྟོགས་པ་གཅིག་པ་ནི་མེད་
དོ། །ཁྱིམ་བདག་གང་ཞིག་འདི་སྐད་དུ། སྡུག་བསྔལ་འཕགས་པའི་བདེན་པ་མངོན་པར་མ་རྟོགས་པར་ཀུན་འབྱུང་བ་འཕགས་པའི་བདེན་པ་རྟོགས་པར་བྱའོ། །ཀུན་འབྱུང་འཕགས་པའི་བདེན་པ་མངོན་པར་མ་རྟོགས་པར་འགོག་པ་འཕགས་པའི་བདེན་པ་རྟོགས་པར་བྱའོ། །
འགོག་པ་འཕགས་པའི་བདེན་པ་མངོན་པར་མ་རྟོགས་པར་ལམ་འཕགས་པའི་བདེན་པ་རྟོགས་པར་བྱའོ་ཞེས་སྨྲ་ན་དེ་སྐད་དུ་ནི་མ་སྨྲ་ཞིག་ཅེས་བརྗོད་པར་བྱའོ། །དེ་ཅིའི་ཕྱིར་ཞེ་ན། སྡུག་བསྔལ་འཕགས་པའི་བདེན་པ་མངོན་པར་མ་རྟོགས་པར་ཀུན་འབྱུང་འཕགས་པའི་བདེན་པ་