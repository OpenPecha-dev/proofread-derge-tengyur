དང་ཡིད་དུ་འོང་བ་རྒྱུན་ཆད་པ་ལས་ནི་འགྱུར་བའི་སྡུག་བསྔལ་ཉིད་དོ་ཞེས་བྱ་བའི་ཁྱད་པར་ཡོད་དོ། །འགྱུར་བའི་སྡུག་བསྔལ་ཉིད་ཀྱིས་ཀྱང་འདུ་བྱེད་སྡུག་བསྔལ་བ་བཞིན་འདུ་བྱེད་ཐམས་ཅད་ལ་ཁྱབ་པ་མ་ཡིན་ནམ་ཞེ་ན་མ་ཡིན་ཏེ། འགྱུར་བའི་སྡུག་བསྔལ་ནི་མི་མཐུན་
པ་ཡིན་པ་དེས་འདུ་བྱེད་ཐམས་ཅད་ལ་ཁྱབ་པ་ཉིད་མ་ཡིན་ནོ། །ཆུང་བའི་དུས་ཞེས་བྱ་བ་ནི་ཉུང་ཟད་ཀྱིས་སོ། །ཡང་སྨྲས་པ་ཞེས་བྱ་བ་ནི་སློབ་དཔོན་གཞན་དུ་མ་ཡིན་པ་ཉིད་དོ། །སྡུག་བསྔལ་གྱིས་ནི་རྒྱུ་ཕྱིར་དང་། །ཞེས་བྱ་བ་ནི་སྡུག་བསྔལ་རྣམ་པར་སྨིན་པའི་ལས་དང་མཚུངས་པར་
ལྡན་པའི་ཕྱིར་རོ། །སྡུག་བསྔལ་མང་པོ་བསྐྱེད་ཕྱིར་དང་། །ཞེས་བྱ་བ་ནི།གཞན་བརྟེན་པ་ལ་སོགས་པ་རྣམས་ཀྱིས་སོ། །སྡུག་བསྔལ་ཡོད་ན་དེ་འདོད་ཕྱིར། །ཞེས་བྱ་བ་ནི་བཀྲེས་པ་དང་། །སྐོམ་པ་ལ་སོགས་པའི་སྡུག་བསྔལ་ཡོད་ན། ཟས་དང་སྐོམ་ལ་སོགས་པའི་བདེ་བ་
འདོད་པར་བྱེད་དོ། །ཡོངས་སུ་མ་རྒྱས་པ་འདི་སྡུག་བསྔལ་གྱི་མཚན་ཉིད་དུ་གཟིགས་ནས་གསུངས་པ། བདེ་བ་དང་བཅས་ཏེ་ཞེས་རྒྱས་པར་འབྱུང་བ་ལ་འདུ་བྱེད་ཀྱི་སྡུག་བསྔལ་དུ་རོ་གཅིག་པས་ཞེས་འབྱུང་སྟེ། འདུ་བྱེད་སྡུག་བསྔལ་དུ་རོ་གཅིག་པ་ཉིད་ཀྱིས་མི་རྟག་པའི་རྣམ་པར་གྱུར་པས་
མི་མཐུན་པའི་ཕྱིར་བདེ་བའི་རང་བཞིན་གྱི་ཚོར་བ་སྡུག་བསྔལ་དུ་གཟིགས་སོ། །དེ་ཉིད་ལ་དཔེ་ནི་དཔེར་ན་གཟུགས་དང་འདུ་ཤེས་ལ་སོགས་པ་ཡང་ཞེས་བྱ་བ་ནི་དཔེར་ན་གཟུགས་དང་འདུ་ཤེས་དང་འདུ་བྱེད་དང་རྣམ་པར་ཤེས་པ་རྣམས་མི་རྟག་པ་ཉིད་ཀྱིས་མི་མཐུན་པའི་ཕྱིར་སྡུག་བསྔལ་དུ་
ལྟ་བ་དེ་བཞིན་དུ་བདེ་བའི་ཚོར་བ་ཡང་ཡིན་ནོ། །དེ་དག་དེ་ལྟར་སྡུག་བསྔལ་བ་མ་ཡིན་ཞིང་ཉམས་སུ་མྱོང་བའི་བདག་ཉིད་མ་ཡིན་པའི་ཕྱིར་ངོ་བོ་ཉིད་ཀྱིས་སྡུག་བསྔལ་བ་མ་ཡིན་ནོ། །ཇི་ལྟར་སྡུག་བསྔལ་གྱི་ཚོར་བ་ཞེས་བྱ་བ་ནི་གང་ཞིག་སྡུག་བསྔལ་གྱི་རྒྱུ་ཡིན་ནོ་སྙམ་དུ་སེམས་པ་ཞེས་བྱ་བ་འདི་
ཡིན་ནོ། །དེའི་དེ་ནི་ཀུན་འབྱུང་གི་རྣམ་པ་ཡིན་གྱི་ཞེས་བྱ་བ་ནི་རྒྱུའི་རྣམ་པས་རྣམ་པར་སུན་འབྱིན་པའི་སྒོ་ནས་ཏེ་སྡུག་བསྔལ་གྱི་རྣམ་པ་ནི་མ་ཡིན་ནོ། །དེ་ནི་ཀུན་འབྱུང་གི་བདེན་པ་ཁོ་ན་ཡིན་གྱི་སྡུག་བསྔལ་གྱི་བདེན་པ་ནི་མ་ཡིན་ནོ། །གཟུགས་དང་གཟུགས་མེད་པར་སྐྱེས་པ་འཕགས་