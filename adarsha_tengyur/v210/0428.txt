ལྷག་མ་རྣམས་ཀྱང་ངོ་། །དེ་ནས་དེའི་རྗེས་སུ་མ་འདྲེས་པ་རྣམ་པ་བཅུ་དྲུག་སོ་སོར་སྣང་ངོ་། །ཐོས་པ་ལས་བྱུང་བའི་ཤེས་རབ་ཀྱིས་བདེན་པ་རྣམས་ལ་དེའི་རྣམ་པ་རྣམས་སུ་བྱེད་དོ། །བདེ་བ་རྣམས་ཀྱང་གནས་ཀྱི་བར་ཆོད་པ་བཞིན་དུ་བལྟ་སྟེ། འདི་ཙམ་གྱིས་ཐོས་པ་ལས་བྱུང་བའི་
ཤེས་རབ་ཡོངས་སུ་གྲུབ་པ་ཡིན་ནོ། །དེ་བཞིན་དུ་བསམ་པ་ལས་བྱུང་བ་ལ་ཡང་བརྗོད་པར་བྱའོ། །དེ་ནས་འདུ་བྱེད་ཐམས་ཅད་ལ་ཕྱིར་ཕྱོགས་ཏེ་ངེས་པར་འབྱུང་བ་དང་ཞི་བར་མཐོང་སྟེ། ངེས་པར་འབྱུང་བའི་རྣམ་པ་ཆེས་མང་ཆེས་ཆེར་མང་བའི་ཚུལ་གྱིས་ཐམས་ཅད་ལས་ཁྱད་པར་འཕགས་པའི་
བསམ་པ་ལས་བྱུང་བ་ངེས་པར་འབྱེད་པ་དང་མཐུན་པའི་དྲོ་བར་གྱུར་པ་འབྱུང་ཞིང་དགེ་བའི་རྩ་བ་སྐྱེད་པར་བྱེད་དོ། །དེ་ནས་དྲོ་བར་གྱུར་པ་བསྐྱེད་དེ། དེའི་ཕྱིར་ངེས་པར་འབྱུང་བ་དང་མཐུན་པའི་བསམ་པ་ལས་བྱུང་བ་ལས་ཆོས་དྲན་པ་ཉེ་བར་གཞག་པ་སྟེ། ཁྱད་པར་དུ་བར་མ་ཆད་པས་
དེ་ཐོག་མར་སྒོམ་པར་བྱེད་དོ། །དེའི་ཕྱིར་དྲོ་བར་གྱུར་པ་ཅི་ལ་དམིགས་པ་ཆོས་དྲན་པ་ཉེ་བར་གཞག་པའི་དགེ་བ་སྐྱེད་པར་བྱེད་དོ། །འཕགས་པའི་ལམ་བསྒོམ་པའི་ཚེའི་སྔོན་གྱི་ཚུལ་འདྲེན་པར་བྱེད་པའི་ཕྱིར་ཞེས་བྱ་བ་ནི། རྒྱུན་ཆགས་པའི་ཕྱིར་ཞེས་བྱ་བའི་དོན་ཏོ། །འོ་ན་ཅིའི་ཕྱིར་
ལོགས་ཤིག་ཏུ་བསྟན་ཅེ་ན། དེའི་ཕྱིར་ཆེས་མཆོག་ཏུ་གྱུར་པའི་ཕྱིར་མིང་གཞན་དུ་བཏགས་སོ་ཞེས་བྱ་བ་སྨོས་སོ། །དགེ་བའི་རྩ་བ་གཡོ་བའི་རྩེ་མོ་ཡིན་པའི་ཕྱིར་ཞེས་བྱ་བ་ལ། གཟུགས་ན་སྤྱོད་པའི་དགེ་བའི་རྩ་བ་རྣམས་ནི་གཡོ་བ་གཉིས་དང་མི་གཡོ་བ་གཉིས་སོ། །གཡོ་བ་
དག་ནི་གང་ཆུང་ངུ་སྟེ་དྲོ་བར་གྱུར་པ་ཆེན་པོ་གང་ཡིན་པ་དེ་ནི་ཕུལ་དུ་བྱུང་བས་ན་རྩེ་མོའོ། །འདིར་རྩེ་མོའི་སྒྲ་ནི་ཕུལ་དུ་བྱུང་བ་གསལ་བར་བྱེད་པའོ། །མི་གཡོ་བ་དག་ཀྱང་གང་ཆུང་ངུ་མངོན་དུ་བྱེད་པ་དང་ཆེན་པོ་གང་ཡིན་པ་དེ་ནི་འཇིག་རྟེན་པའི་ཆོས་ཀྱི་མཆོག་གོ། །སྙིང་པོ་དང་ཆོས་
མཚུངས་པའི་ཕྱིར་ཞེས་བྱ་བ་ནི་དང་པོ་ནས་བཀོད་པ་ཞེས་བྱ་བའོ། །བདེན་པ་རྣམས་ལ་རྣམ་པ་དག་འཇོག་པར་བྱེད་པ་སྟེ། དེ་དག་ལ་དམིགས་པ་རྣམས་འཇུག་པར་བྱེད་པའོ་ཞེས་བྱ་བའི་དོན་གང་ཡིན་པའོ། །ཅི་ཚིག་འདི་ལ་མིང་ལ་གོམས་པའི་སྒོ་ནས་ཆུང་ངུ་དང་འབྲིང་དང་ཆེན་པོ་རིམ་