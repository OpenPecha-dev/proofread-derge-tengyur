ལ་རྗེས་སུ་ཤེས་པ་ཞེས་གསུངས་སོ། །བཟོད་པ་ཉིད་ཐེ་ཚོམ་སྤངས་པའི་ཤེས་པ་མ་ཡིན་ཏེ། འགོག་བཞིན་པའི་ལམ་གྱིས་སྤོང་བར་བྱེད་དེ། དེ་ལ་སྒྲིབ་པའི་དྲི་མ་རྣམས་ཀྱིས་ཤེས་སོ་ཞེས་འབྱུང་བའི་ཕྱིར་རོ། །གལ་ཏེ་བཟོད་པ་རྣམས་ཀྱིས་ཉོན་མོངས་སྤང་བའི་
ཕྱིར་ཞེས་བྱ་བ་ནི་གལ་ཏེ་བཟོད་པ་རྣམས་ཀྱིས་ཉོན་མོངས་པ་སྤོང་ལ། ཤེས་པ་རྣམས་ཀྱིས་མ་ཡིན་ཞིང་ཤེས་པ་རྣམས་ཀྱིས་དེའི་བྲལ་བའི་ཐོབ་པ་འཛིན་པ་འབའ་ཞིག་ཡིན་ན། དེ་ལྟ་ན་བསྟན་བཅོས་ལས་ཀུན་ཏུ་སྦྱོར་བའི་རིས་དགུ་ཞེས་འབྱུང་བ་དང་འགལ་ཏེ། འདི་སྐད་དུ་བསྟན་
བཅོས་ལས་ཀུན་ཏུ་སྦྱོར་བའི་རིས་དགུ་སྟེ། ཆོས་ཤེས་པས་སྤང་བར་བྱ་བ་བཞི་དང་། རྗེས་སུ་ཤེས་པས་སྤང་བར་བྱ་བ་བཞི་དང་། བསྒོམ་པས་སྤང་བར་བྱ་བའོ་ཞེས་འདོན་ཏོ། །མ་ཡིན་ཏེ་བཟོད་པ་རྣམས་ནི་ཤེས་པའི་འཁོར་ཡིན་པའི་ཕྱིར་ཞེས་བྱ་བ་ནི་འགལ་བ་ཡོད་པ་མ་ཡིན་
པའོ། །བཟོད་པ་རྣམས་ནི་ཤེས་པའི་འཁོར་དུ་གྱུར་པས་དེའི་ཕྱིར་བཟོད་པས་སྤང་བར་བྱ་བའི་ཀུན་ཏུ་སྦྱོར་བའི་རིས་ཤེས་པས་སྤང་བར་བྱ་བ་ཞེས་བྱ་བའོ། །བདེན་པ་མ་མཐོང་བ་མཐོང་བའི་ཕྱིར་རོ་ཞེས་བྱ་བ་ནི་འཕགས་པའི་བདེན་པ་བཞི་མ་མཐོང་བ་མཐོང་བའི་ཕྱིར་མཐོང་བའི་ལམ་ཞེས་
བྱ་སྟེ། ལམ་ལ་རྗེས་སུ་ཤེས་པའི་བཟོད་པས་སྔར་མ་མཐོང་བའི་བདེན་པ་མཐོང་བ་ཡོངས་སུ་རྫོགས་པའི་ཕྱིར་ལམ་ལ་རྗེས་སུ་ཤེས་པ་མ་གཏོགས་པ་སྐད་ཅིག་མ་ལྷག་མ་བཅོ་ལྔ་ནི་མཐོང་བའི་ལམ་མོ། །ཇི་ལྟར་མཐོང་བ་གོམས་པར་བྱེད་པའི་ཕྱིར་ཞེས་བྱ་བ་ནི་ལམ་རྗེས་སུ་ཤེས་པའི་
བཟོད་པས་མཐོང་བའི་ལམ་ལ་རྗེས་སུ་ཤེས་པར་མཐོང་བས་ན་ལམ་ལ་རྗེས་སུ་ཤེས་པས་ཇི་ལྟར་མཐོང་བ་གོམས་པར་བྱེད་པའོ། །མ་མཐོང་བ་མཐོང་བ་མ་ཡིན་ནམ་ཞེས་བྱ་བ་ནི། རང་གིས་བདག་ཉིད་ལ་བྱེད་པ་འགལ་བའི་ཕྱིར་ལམ་ལ་རྗེས་སུ་ཤེས་པའི་བཟོད་པས་བདག་ཉིད་མཐོང་
བ་མ་ཡིན་པས་དེའི་ཕྱིར་དེས་མ་མཐོང་བ་ལམ་ལ་རྗེས་སུ་ཤེས་པས་མཐོང་བ་མ་ཡིན་ནོ། །དེ་ལ་ཡང་མ་མཐོང་བ་མཐོང་བ་ཡོད་པས་བདེན་པའི་ཕྱིར་བསམས་ཀྱི་ཞེས་བྱ་སྟེ། ལམ་ལ་རྗེས་སུ་ཤེས་པས་མ་མཐོང་བའི་བདེན་པ་ལ་ལྟ་བ་མ་ཡིན་ནོ། །གང་མཐོང་བ་དེ་ཉིད་ལ་དེར་འདུ་