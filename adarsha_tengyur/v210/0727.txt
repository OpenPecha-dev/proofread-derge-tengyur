དག་གིས་དགེ་བའི་སེམས་ཀུན་ཏུ་སྤྱོད་པར་འགྱུར་བས་དེའི་ཕྱིར་སྐྱེ་བས་ཐོབ་པའི་དག་པ་པའི་མཇུག་ཐོགས་སུ་ཐམས་ཅད་པའི་ཉོན་མོངས་པ་ཅན་སྐྱེའོ་ཞེས་བྱ་བ་སྨོས་ཏེ། ས་གོང་མ་པ་མ་ཡིན་ཞེས་བྱ་བ་ནི་ས་འོག་མའི་འདོད་ཆགས་དང་བྲལ་བ་རྣམས་
སྔར་བསྐྱེད་པ་དེས་རང་གི་ས་ལས་འདོད་ཆགས་དང་མ་བྲལ་བའི་ཕྱིར་རོ། །སྲིད་པའི་རྩེ་མོ་ནི་རྣམ་པ་གསུམ་ཡིན་ཏེ། ཁྱད་པར་གྱི་ཆ་དང་མཐུན་པ་མ་གཏོགས་སོ་ཞེས་བྱ་བ་ལ་སྲིད་པའི་རྩེ་མོ་ན་ནི་མཐོང་བའི་ལམ་དང་མཐུན་པའི་ངེས་པར་འབྱེད་པའི་ཆ་དང་མཐུན་པ་མ་
གཏོགས་པ། ཟག་པ་མེད་པ་དང་མཐུན་པའི་ངེས་པར་འབྱེད་པའི་ཆ་དང་མཐུན་པ་ཡོད་ཀྱི་ཁྱད་པར་གྱི་ཆ་དང་མཐུན་པ་ནི་མ་ཡིན་ཏེ་གོང་ནས་གཞན་མེད་པའི་ཕྱིར་རོ། །ཉམས་པའི་ཆ་དང་མཐུན་པ་ནི་ཉོན་མོངས་པ་སྐྱེ་བ་དང་རྗེས་སུ་མཐུན་པའོ་ཞེས་བྱ་བ་ནི། དེ་ལས་ཉོན་མོངས་པ་
ཅན་གདོན་མི་ཟ་བར་སྐྱེ་བ་ནི་མ་ཡིན་པ་སྟེ། དེ་བཞིན་དུ་གཞན་ལ་ཡང་ཅི་རིགས་པར་བརྗོད་པར་བྱའོ། །གཞན་དག་ན་རེ། གང་དུ་གནས་པ་ཡོངས་སུ་ཉམས་པ་དེ་ཉམས་པའི་ཆ་དང་མཐུན་པ་ཡིན་གྱི་གནས་པའི་ཆ་དང་མཐུན་པ་མ་ཡིན་ནོ། །གང་དུ་གནས་པ་མི་ཉམས་ཤིང་
འཕེལ་བ་མ་ཡིན་པ་ནི་ཁྱད་པར་གྱི་ཆ་དང་མཐུན་པའོ། །གང་དུ་ཁྱད་པར་གཞན་ཡིན་པས་ངེས་པར་འབྱེད་པའི་ཆ་དང་མཐུན་པ་སྟེ། གང་གི་མཇུག་ཐོགས་སུ་འཕགས་པའི་ལམ་ལ་མངོན་དུ་ཕྱོགས་པར་བྱེད་པའོ་ཞེས་ཟེར་ཏེ། གཞན་དག་ན་རེ་དབེན་པ་ངེས་པར་འབྱེད་པའི་
ཆ་དང་མཐུན་པ་སྟེ། གང་གི་མཇུག་ཐོགས་ངེས་པ་ལ་འཇུག་པའོ་ཞེས་ཟེར་རོ། །ཁྱད་པར་འདི་ནི་གང་འགའ་ཞིག་འཕགས་པའི་ལམ་མངོན་དུ་ཕྱོགས་པར་བྱེད་པ་འདི་དག་ཐམས་ཅད་ངེས་པར་འབྱེད་པའི་ཆ་དང་མཐུན་པའོ། །གང་གི་ཕྱིར་ཅིག་ཤོས་མཇུག་ཐོགས་ཉིད་ན།
འཇིག་རྟེན་པའི་ཆོས་ཀྱི་མཆོག་ཁོ་ན་ངེས་པར་འབྱེད་པའི་ཆ་དང་མཐུན་པར་འགྱུར་རོ། །གནས་པའི་ཆ་དང་མཐུན་པ་ལས་འདས་པ་མ་ཡིན་ཏེ། དེའི་ཕྱིར་ཁྱད་པར་གྱི་ཆ་དང་མཐུན་པ་སྐྱེ་བ་དེ་ནི་གནས་པའི་ཆ་དང་མཐུན་པ་ལ་རག་ལས་པའི་ཕྱིར་རོ། །དེ་བཞིན་དུ་གཞན་ལ་ཡང་