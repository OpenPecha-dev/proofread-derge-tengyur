འགྱུར། །ཞེས་ཇི་སྐད་བཤད་པ་ལྟ་བུའོ། །དམ་ཚིག་ཉམས་ན་རྣམ་པར་དག་པར་བྱ་བའི་སྦྱོར་བ་བསྟན་པ་ནི། དམ་ཚིག་ཉམས་ལ་ཞེས་བྱ་བ་ལ་སོགས་པ་སྨོས་པ་ཡིན་ཏེ། རྒྱུད་ལས་གསུངས་པའི་གསང་སྔགས་ཀྱི་སྤྱོད་པ་ཡོངས་སུ་སྐྱོང་བ་ནི་དམ་ཚིག་སྟེ། ལྷ་བསྒོམ་པ་སྔོན་
དུ་འགྲོ་བས་བདུད་རྩི་ལྔ་ལ་སོགས་པ་ལ་ཉེ་བར་ལོངས་སྤྱོད་པ་དང་། ཉིན་དང་མཚན་དུ་བསོད་ནམས་ཀྱི་བྱ་བ་ལ་བརྩོན་པར་བྱེད་པའོ། །དེ་ཉམས་པ་ནི་ཟད་པའོ། །ཉམས་པ་དེ་བྱུང་བར་གྱུར་ན། སྙིང་གའི་ཟླ་བར་ཞེས་བྱ་བ་རང་གི་སྙིང་གའི་དབུས་སུ་ཟླ་བའི་དཀྱིལ་འཁོར་ལ་
གནས་པའི་སྣ་ཚོགས་རྡོ་རྗེ་རྣམ་པར་བསམས་ལ་དམ་ཚིག་རྡོ་རྗེ་ཞེས་པ་དོན་ཡོད་པར་གྲུབ་པ་རང་གི་སྙིང་གར་དབང་ཆེན་གྱི་དཀྱིལ་འཁོར་གྱི་སྟེང་དུ་སྣ་ཚོགས་པདྨ་ལ་གནས་པའི་ཟླ་བའི་དབུས་སུ་གནས་པའི་ཡི་གེ་ཧཱུཾ་ལས་བྱུང་བའི་སྣ་ཚོགས་རྡོ་རྗེའི་དབུས་ན་གནས་པའི་ཡི་གེ་ཁཾ་
ཡོངས་སུ་གྱུར་པ་ལས་བྱུང་བའི་རལ་གྲི་ལས་བསྐྱེད་པའི་དོན་ཡོད་པར་གྲུབ་པ་ཐབས་དང་ཤེས་རབ་ཀྱི་བདག་ཉིད་བསྒོམ་པར་བྱའོ། །འགྲོ་བ་རང་བཞིན་གྱིས་དག་ཅེས་བྱ་བ་ནི་ཆོས་ཐམས་ཅད་རང་བཞིན་གྱིས་རྣམ་པར་དག་པའོ་ཞེས་ལྷག་པའི་མོས་པས་འགྲོ་བ་ཐམས་ཅད་
དག་པར་རྣམ་པར་བསམས་ལ། སྣ་ཚོགས་པའི་འདབ་མ་དང་ལྡན་པའི་པདྨའི་དབུས་སུ། ཉི་མའི་དཀྱིལ་འཁོར་ལ་རང་བཞིན་གྱིས་ཉེས་པའི་འདམ་ཐམས་ཅད་ཀྱིས་མ་གོས་པར། སྔར་གྱི་རིམ་པས་ཞེས་པ་སྙིང་པོའི་ས་བོན་དང་མཚན་མ་ལས་བྱུང་བའི་དེ་བཞིན་གཤེགས་
པ་རྣམས་ཀྱི་འོད་ཟེར་ལས་བྱུང་བའི་སྤྱན་ལ་སོགས་པའི་ལྷ་མོ་ཕྱག་ན་བདུད་རྩིས་ཡོངས་སུ་གང་བའི་བུམ་པ་བསྣམས་པས་བདག་ཉིད་ཀྱི་ཕྲ་རབ་རྣམས་བརླན་ཞིང་དབང་བསྐུར་བར་གྱུར་པ་བསམ་པར་བྱའོ། །འདི་ནི་དམ་ཚིག་ཉམས་པའི་གཉེན་པོ་ཡིན་ནོ། །དབང་བསྐུར་བའི་
རིམ་པ་ནི་ཕྱི་རོལ་གྱི་ཁྲུས་བྱ་བའི་ཆོ་ག་ལ་ཡང་བསམ་པར་བྱའོ། །ལ་ལ་ནི་ཡབ་ལ་མངོན་པར་ཕྱོགས་པར་བྱས་ནས་ཆོས་འབྱུང་བའི་དབུས་སུ་ཡི་གེ་ཁཾ་གིས་གཉི་ག་ཡང་ཞུ་བར་བསམས་ལ། གླུ་ཡིས་བསྐུལ་བ་ལ་སོགས་པའི་རིམ་གྱིས་དེ་བཞིན་དུ་དམ་ཚིག་སེམས་དཔའི་