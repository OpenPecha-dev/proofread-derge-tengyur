པར་བགྲང་བ་ནི་གཉིས་ལ་གཅིག་ཅེས་བྱ་བ་ལྟ་བུའོ། །སེམས་ཤིན་ཏུ་བསྡུས་པ་དང་གཡེང་བར་འགྱུར་བའི་འཇིགས་པས་ཤིན་ཏུ་མང་བ་དང་ཉུང་བར་མ་བྱས་པ་ཡིན་ནོ། །དེ་ལྟར་བསྒོམ་པ་དང་རྗེས་སུ་མི་མཐུན་པའི་སེམས་ཞུམ་པ་རྣམ་པར་བརྟགས་ནས་རང་གི་སྙིང་
གའི་ཡེ་ཤེས་སེམས་དཔའི་རལ་གྲིའི་དབུས་ན་གནས་པའི་ཐིག་ལེ་ཕྲ་མོ་མུ་ཏིག་གི་འབྲས་བུའི་གཟུགས་ཅན་རྣམ་པར་བསྒོམ་པར་བྱའོ། །འོད་དང་ལྡན་པ་ནི་འོད་འཕྲོ་བ་སྟེ། འོད་ཟེར་གྱི་ཚོགས་ཀྱིས་ཉེ་བར་མཛེས་པའི་ཐིག་ལེ་དེ་འོད་ཟེར་གྱི་ཕྲེང་བ་ཅན་མུ་ཏིག་གི་རྡོག་མ་ཕྲ་མོ་ལྟ་བུ་དབུགས་
རྔུབ་པ་དང་འབྱིན་པ་བཅུ་སྤྲོ་བ་དང་བསྡུ་བའི་རིམ་གྱིས་བྱས་པས་ཡེ་ཤེས་སེམས་དཔའ་སད་པར་བྱ་ཞིང་བརྟན་པར་བྱས་ལ་རིམ་པ་འདི་ཉིད་ཀྱིས་གསུང་རྡོ་རྗེ་དང་སྐུ་རྡོ་རྗེའི་ས་བོན་ལས་འབྱུང་བ་པདྨ་དང་འཁོར་ལོ་ལྐོག་མ་དང་སྤྱི་བོར་གནས་པ་བརྟན་པར་བྱའོ། །དེ་ནས་བརྟན་པར་གྱུར་པ་ཤེས་
པ་ནི་འོད་ཟེར་གྱི་ཕྲེང་བ་དེ་ཉིད་ཡེ་ཤེས་ཀྱི་རྒྱུན་གྱི་ས་བོན་གཟུགས་ཅན་དུ་སྤྱི་བོའི་སྟེང་ཡན་ཆད་ཇི་སྲིད་འདོད་ཀྱི་བར་དུ་བཏང་ལ་རྒྱུན་མི་འཆད་པ་ཁོ་ནར་རིམ་པའི་རྣམ་པ་གང་ཁོ་ནས་སྤྲོས་པ་དེ་བཞིན་དུ་ཐུགས་ཀྱི་ས་བོན་གྱི་བར་དུ་བསྡུ་བར་བྱ་ཞིང་རྐང་པའི་མཐིལ་ལ་ཐུག་གི་བར་གྱི་ནང་གི་ལུས་སྣང་
བར་བྱས་ལ།དེ་ནས་ཕྱོགས་ཀྱི་དཀྱིལ་འཁོར་ཀུན་དུ་མཐའ་ཡས་པར་བ་སྤུ་རེ་རེ་ལས་བྱུང་བའི་འོད་ཟེར་གྱི་ཚོགས་རྣམས་ཀྱི་ཆར་གྱི་རྒྱུན་འབབ་པ་ལྟ་བུར་ཁམས་གསུམ་མ་ལུས་པ་ཀུན་དུ་དགང་བར་བྱ་ཞིང་ཇི་སྲིད་དུ་ཞུམ་པ་མེད་པར་གྱུར་པ་དེ་སྲིད་ཀྱི་བར་དུའོ། །གལ་ཏེ་སེམས་རྒོད་པར་
གྱུར་ན། དེའི་ཚེ་ཐིག་ལེ་ཙམ་ཉིད་ལ་སེམས་གཏོད་པས་བརྟན་པར་བྱ་ཞིང་སེམས་དང་སེམས་ལས་བྱུང་བ་འགོག་པའི་སྙོམས་པར་འཇུག་པ་བསྒོམ་པ་ཇི་སྲིད་དུ་རྒོད་པ་དེ་ཉེ་བར་ཞི་བར་གྱུར་པ་དེ་སྲིད་ཀྱི་བར་དུ་བྱའོ། །ཐིག་ལེའི་རྣལ་འབྱོར་འདི་ནི་རྒྱུད་ཀྱི་ལེའུ་བཅུ་གཅིག་པ་ལས། སྲོག་
ནི་ཐིག་ལེར་གྱུར་པས་གཞག །ཅེས་བྱ་བ་ལ་སོགས་པས་སྟོན་ཏེ། ཕྲ་མོའི་རྣལ་འབྱོར་བསྟན་པའི་ཕྱིར་འོད་ལྡན་ཞེས་བྱ་བ་ལ་སོགས་པ་སྨོས་ཏེ། ཡང་ན་ཞུམ་པ་དང་རྒོད་པ་ཞི་བར་བྱ་བའི་ཕྱིར་ཐིག་ལེའི་རྣལ་འབྱོར་བསྒོམ་པ་རྫོགས་ནས། ཡུངས་ཀར་གྱི་འབྲས་བུ་ཕྲ་མོ་ཙམ་