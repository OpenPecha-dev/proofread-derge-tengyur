ལྡན་པ་ཞེས་བྱ་བ་ནི་སེམས་མི་གཡེང་བས་སོ། །ལེགས་བསྡུས་བདག་ཉིད་ཀྱི་ཞེས་བྱ་བ་ནི་པདྨའི་ནང་ནས་བྱུང་སྟེ་སེམས་ཅན་གྱི་ཚོགས་མ་ལུས་པའི་ཞེ་སྡང་སྤངས་པར་མཛད་ནས་དཔལ་འཇམ་པའི་རྡོ་རྗེར་བདག་ཉིད་གནས་པ་ལ་ཞུགས་ཤིང་ཡོངས་སུ་ཐིམ་པར་བྱའོ། །དངོས་
པོ་ཐམས་ཅད་ཀྱིས་ནི་ཞེས་བྱ་བ་ནི་སེམས་ཆུ་དང་འོ་མ་འདྲ་བར་ཏེ། འདི་ནི་དཔལ་གསང་བ་འདུས་པའི་རྒྱུད་ལས་འཇམ་པའི་རྡོ་རྗེ་དང་མི་བསྐྱོད་པ་གཅིག་པ་ཉིད་དུ་བསྟན་ཏོ། །ཛི་ན་ཛིཀ་ཅེས་བྱ་བ་ལ་སོགས་པ་ལ་སྔགས་འདིས་རྣམ་པར་སྣང་མཛད་ཡང་དག་པར་དབྱུང་བར་བྱའོ། །
རྡོ་རྗེ་འཛིན་འདྲའི་ཞེས་བྱ་བ་ནི་རྡོ་རྗེ་སེམས་དཔའ་དང་འདྲ་བར་སྐུ་མདོག་དཀར་ཞིང་ཞལ་གཡས་ནག་པ་གཡོན་དམར་བའོ། །འཁོར་ལོ་ལ་སོགས་ཞེས་བྱ་བ་ནི། ཕྱག་མཚན་འཁོར་ལོ་དང་རལ་གྲི་དང་པདྨ་དང་ཡིད་བཞིན་གྱི་ནོར་བུ་བསྣམས་པ་བསམ་པར་བྱའོ། །དེ་བཞིན་
ཞེས་བྱ་བ་ནི་སེམས་ཅན་རྣམས་ཀྱི་གཏི་མུག་རྣམ་པར་དག་པར་མཛད་ནས་ཤར་ཕྱོགས་སུ་སྣ་ཚོགས་པདྨ་དང་ཟླ་བའི་དབུས་སུ་བསམ་པར་བྱའོ། །རཏྣ་དྷྲྀཀ་ཅེས་བྱ་བ་ལ་སོགས་པ་ལ་རཏྣ་དྷྲྀཀ་ཅེས་བྱ་བའི་སྔགས་བརྗོད་ལ་རིན་ཆེན་འབྱུང་ལྡན་དབྱུང་བར་བྱའོ། །གང་དུ་ཞེ་ན་ལྷོ་
ཕྱོགས་སུའོ། །ཞལ་ནི་ཞལ་རས་ཏེ་གཞོན་ནུ་འདྲ་ཞེས་བྱ་བ་ནི་འཇམ་པའི་རྡོ་རྗེ་ལྟ་བུའོ། །བཙོ་མའི་གསེར་འདྲ་ནི་བསྲེགས་པ་ལས་བཏོན་པའི་གསེར་ཏེ་དེ་དང་སྐུ་མདོག་གི་མདངས་འདྲ་བ་ལ་རིན་པོ་ཆེ་དང་རལ་གྲི་དང་པདྨ་དང་འཁོར་ལོ་བཟང་པོ་བསྣམས་ཤིང་ཕྱག་གཉིས་ཀྱིས་རིག་
མ་ལ་འཁྱུད་པ་དང་བཅས་ན་ཕྱག་དྲུག་མངའ་བ་གང་ཡིན་པ་དེ་ལ་དེ་སྐད་ཅེས་བྱའོ། །ཨཱ་རོ་ལྀཀ་ཅེས་བྱ་བ་ལ་སོགས་པ་ལ་ཨཱ་རོ་ལྀཀ་ཅེས་བྱ་བའི་སྔགས་ཀྱིས་འོད་དཔག་ཏུ་མེད་པ་དབྱུང་བར་བྱའོ། །ཇི་ལྟ་བུ་ཞེ་ན། པདྨ་རཱ་ག་ལྟར་དམར་བ་སྟེ་ནོར་བུ་པདྨ་རཱ་གའི་མདོག་ཅན་ནོ། །
ཞལ་གཉིས་དེ་དང་འདྲ་ཞེས་བྱ་བ་ནི་འཇམ་པའི་རྡོ་རྗེ་དང་འདྲ་བའོ། །འོད་ཟེར་དམར་ཞིང་ཞེས་བྱ་བ་ནི་འོད་ཀྱི་དཀྱིལ་འཁོར་དུ་ཁ་དོག་དམར་བའི་དབུས་ན་བཞུགས་པའོ། །ཕྱག་ན་པདྨ་ལ་སོགས་པ་ཞེས་བྱ་བ་ནི་པདྨ་དང་རལ་གྲི་དང་རིན་པོ་ཆེ་དང་འཁོར་ལོའི་མཚན་མ་བསྣམས་པས་ཕྱག་