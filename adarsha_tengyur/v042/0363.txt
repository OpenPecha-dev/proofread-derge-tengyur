བར་གནས་པར་གྱུར་ཅིང་། སོ་སོར་སྣང་བ་ཙམ་གྱི་རང་བཞིན་ཅན་གྱི་ཡུལ་རྣམས་ལ་སྔ་མ་བཞིན་དུ་ཞེས་བྱ་བ་དབྱེ་བ་མེད་པར་རྟོག་པས་སོ། །འདི་ཉིད་གསལ་བར་བྱ་བའི་ཕྱིར། དཔལ་ལྡན་རྡོ་རྗེ་འཛིན་པ་ཡིས། །ཞེས་བྱ་བ་ལ་སོགས་པ་སྨོས་ཏེ། དཔལ་
ལྡན་ནི་རྡོ་རྗེ་འཆང་བའི་ངོ་བོ་ཉིད་དོ། །ཁམས་གསུམ་གནས་ནི་ཐམས་ཅད་ན། །བརྟན་གཡོའི་དངོས་པོ་ཇི་སྙེད་པ། །དེ་ཀུན་དེ་ཉིད་སྦྱོར་བ་ཡིས། །རྡོ་རྗེ་འཆང་བ་ལྟ་བུར་ལྟ། །ཞེས་བྱ་བ་དང་། དེ་བཞིན་དུ། རྣལ་འབྱོར་ཐམས་ཅད་བཅོམ་ལྡན་འདས། །རྡོ་རྗེ་སེམས་དཔའ་
དེ་བཞིན་གཤེགས། །དེ་ཉིད་ཉེ་བར་ལོངས་སྤྱོད་ཉིད། །ཁམས་གསུམ་པ་ནི་མ་ལུས་པའོ། །ཞེས་བྱ་བ་ལ་སོགས་པ་ཇི་སྐད་གསུངས་པའི་ཚུལ་དུ་བསྒོམ་པའོ། །རིམ་བཞིན་ཞེས་བྱ་བ་ནི་ཆོས་ཐམས་ཅད་རང་བཞིན་གྱིས་དག་པའོ་ཞེས་ལྷག་པར་མོས་པས་སྐུ་ལ་སོགས་པའི་
རྡོ་རྗེར་གྱུར་པ་སྟེ། གཟུགས་དང་། སྒྲ་དང་། དྲི་དང་། རོ་དང་། རེག་བྱ་རྣམ་པར་སྣང་མཛད་དང་། མི་བསྐྱོད་པ་དང་། རིན་ཆེན་འབྱུང་ལྡན་དང་། འོད་དཔག་ཏུ་མེད་པ་དང་། དོན་ཡོད་གྲུབ་པའི་ངོ་བོ་ཉིད་ཡིན་ལ། ཆོས་ཉིད་ཀྱིས་ཞེས་བྱ་བ་ནི་དོན་དམ་པར་དབྱེ་བ་
མེད་པ་སྟེ། གང་ཕྱིར་ཆོས་དབྱིངས་མ་གཏོགས་པའི་ཆོས་ནི་ཡོད་པ་མ་ཡིན་ནོ་ཞེས་བྱ་བའི་ཚུལ་གྱིས་སོ། །ཕྱིན་ཅི་ལོག་གི་ཞེས་བྱ་བ་ལ་སོགས་པ་རྣལ་འབྱོར་པས་སྦྱིན་པ་བྱིན་པ་དང་། བླ་མ་དང་ལྷག་པའི་ལྷ་ལ་མཆོད་པ་བྱེད་པ་དང་། ཆོས་སྟོན་པ་ལ་སོགས་པ་གང་
ཡིན་པ་དེ་ཐམས་ཅད་ཕྱིན་ཅི་ལོག་གི་རྟོག་པ་བདག་དང་བདག་གིར་མངོན་པར་ཞེན་པ་དང་བྲལ་ཞིང་སྤངས་པས་བྱ་བ་དེ་ཐམས་ཅད་ཡོངས་སུ་རྫོགས་པར་བྱ་སྟེ། གང་གི་ཕྱིར་འཁོར་བར་འཆིང་བའི་རྒྱུ་ནི་ཕྱིན་ཅི་ལོག་གི་རྣམ་པར་རྟོག་པ་ཉིད་ཡིན་ཏེ། ཚད་མ་རྣམ་འགྲེལ་ལས། 
བདག་ཡོད་ན་ནི་གཞན་དུ་འདུ་ཤེས་འགྱུར། །བདག་གཞན་ཆ་ལས་ཡོངས་སུ་འཛིན་དང་སྡང་། །དེ་གཉིས་དང་ནི་ཀུན་དུ་འབྲེལ་པ་ལས། །ཉེས་པ་ཐམས་ཅད་འབྱུང་བར་འགྱུར་བ་ཡིན། །ཞེས་བཤད་པ་ཡིན་ནོ། །དེ་ལྟ་བུའི་ཚུལ་གྱིས་འཁོར་གསུམ་ཡོངས་སུ་དག་པ་