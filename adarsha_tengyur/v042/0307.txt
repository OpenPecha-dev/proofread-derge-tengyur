ལ་ཟེར་རོ། །སྣ་ཚོགས་ཞེས་བྱ་བ་ལ་སོགས་པ་ལ་སྣ་ཚོགས་པདྨ་ནི་ནག་པོ་དང་། དཀར་པོ་དང་། སེར་པོ་དང་། དམར་པོ་དང་། ལྗང་གུའི་མདོག་ཅན་ནོ། །དེའི་འདབ་མ་ནི་པདྨའི་འདབ་མ་སྟེ། དེ་རྣམས་ལ་ལེགས་པར་གནས་པའི་ཉི་མ་དང་ཟླ་བ་དེས་
མགོན་དང་བཅས་ཤིང་བྱིན་གྱིས་བརླབས་ལ། མནན་པའི་འོག་ནས་བཤད་པའི་ལྷའི་གནས་རྣམས་གང་ཡིན་པ་དེར་རིན་པོ་ཆེ་ནི་མ་ལུས་པ་སྟེ། མརྒད་དང་། ཨིནྡྲ་ནཱི་ལ་དང་། པདྨ་རཱ་ག་དང་། བཻ་ཌཱུརྱ་དང་། མུ་ས་ལ་གལ་བ་ཞེས་བྱ་བ་དེ་རྣམས་ཀྱིས་རྣམ་པར་སྤྲས་པ་ནི་
དེའི་རང་བཞིན་ཅན་དུ་བྱས་པ་ཞེས་བྱ་བའི་བར་དུའོ། །འདི་ནི་འདུ་བྱེད་རྣམ་པར་དག་པའོ། །ཆོས་འབྱུང་བའི་ཕྱག་རྒྱ་བསྒོམ་པ་ལ་སོགས་པའི་འབྲེལ་པས་ནི། ནམ་མཁའི་རྣམ་པར་དག་པ་དང་། གཞལ་ཡས་ཁང་བསྒོམ་པས་ནི་བྱ་བ་དང་། སྤྱོད་པ་དང་། ཡོངས་སུ་ལོངས་སྤྱོད་
པས། ཐམས་ཅད་རྣམ་པར་དག་པ་ཡིན་པར་བལྟ་བར་བྱའོ། །ད་ནི་མངོན་པར་བྱང་ཆུབ་པ་ལྔའི་རིམ་གྱིས་བཅོམ་ལྡན་འདས་རྡོ་རྗེ་སེམས་དཔའ་བསྐྱེད་པ་གསུངས་པ་ནི། བཅུ་དྲུག་ཆ་ཞེས་བྱ་བ་ལ་སོགས་པ་ཡིན་ཏེ། བཅུ་དྲུག་ཆ་ནི་ཨ་ལ་སོགས་པ་སྟེ། ཆ་བཅུ་དྲུག་པོ་ནི་
སྟོང་པ་ཉིད་སྟོན་པར་བྱེད་པ་ཡིན་ནོ། །དེའི་ཚོགས་ནི་ཕུང་པོ་སྟེ། དེ་ལས་བྱུང་བའི་ཟླ་བའི་དཀྱིལ་འཁོར་ཡོངས་སུ་རྫོགས་པ་དབུས་ཉིད་ཅེས་པ་དབུས་མའི་གདན་དུའོ། །དེ་ཡང་འོད་ཟེར་དཔག་ཏུ་མེད་པའི་ཚོགས་ཀྱིས་ཉེ་བར་བརྒྱན་པ་དབུས་མའི་གདན་ལ་བཞེངས་པ་དབུས་ཀྱི་
ཟླ་བར་བསམ་པར་བྱའོ། །ཆོ་ག་བཞིན་དུ་ཞེས་པ་ནི་སློབ་དཔོན་གཅིག་ནས་གཅིག་ཏུ་བརྒྱུད་པའི་མན་ངག་ལས་བཤད་པར་བྱ་སྟེ། བཅུ་དྲུག་ཆ་དང་ཚོགས་ལས་བྱུང་བ་ནི་དབྱངས་ཀྱི་ཡི་གེ་བཅུ་དྲུག་སྟེ། དེ་ཉིས་འགྱུར་དུ་བྱས་པ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཡིན་པར་
བསྟན་ཏོ། །ཡི་གེ་ཀ་ནས་ཡི་གེ་ཧའི་བར་དུ་སུམ་ཅུ་རྩ་གསུམ་དང་ཡི་གེ་ཡཾ་བཾ་ལཾ་ཞེས་བྱ་བ་སྣ་མེད་ཀྱི་ཡི་གེ་གསུམ་དང་བཅས་པ་དང་། གཅོད་ཀྱི་ཐིག་ལེ་གཉིས་པོ་ཅན་ཨ་ཞེས་བྱ་བ་དང་། རྗེས་སུ་ཡི་གེ་ཨཾ་དང་། ྈྐཾ་ཞེས་བྱ་བ་ལྕེ་རྩ་ཅན་དང་ཝ་ཞེས་བྱ་བ་ཨུ་པདྨ་སྟེ། དེ་ལྟར་