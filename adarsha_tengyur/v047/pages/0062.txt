སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ཀྱང་བདག་ལ་སྩོལ། །ཐར་པ་ཆེན་པོའི་གྲོང་ཁྱེར་དུ། །མགོན་པོ་བདག་ནི་འཇུག་པར་བགྱིད། །དེ་ལྟར་ལན་གསུམ་བརྗོད་ནུས་པའི། །སློབ་མ་རབ་ཆགས་མཛེས་པ་ལ། །སློབ་དཔོན་རྩེ་གཅིག་ཏུ་བྱས་ལ། །ཚིག་འདིས་གནང་བ་སྦྱིན་པར་བྱ། །
འདིར་ཤོག་བུ་འདི་ཐེག་ཆེན་གྱི། །ཆོ་ག་སྔགས་ཀྱི་སྤྱོད་པའི་ཚུལ། །ཁྱོད་ལ་ཡང་དག་བསྟན་པར་བྱ། །ཚུལ་ཆེན་ལ་ཁྱོད་བསྙེན་པ་གྱིས། །རྫོགས་པའི་སངས་རྒྱས་གང་འདས་དང་། །དེ་བཞིན་གང་དག་མ་བྱོན་དང་། །ད་ལྟར་བྱུང་བའི་མགོན་པོ་རྣམས། །འགྲོ་ལ་ཕན་ཕྱིར་ཞུགས་པ་
ཀུན། །དེ་དག་གིས་ནི་གསང་སྔགས་ཀྱི། ཆོ་ག་མཆོག་བཟང་འདི་བརྙེས་ནས། །དཔའ་བོས་བྱང་ཆུབ་ཤིང་དྲུང་དུ། །ཐམས་ཅད་མཁྱེན་པ་མཉམ་མེད་བརྙེས། །གསང་སྔགས་ཆོ་ག་མཉམ་མེད་དེ། །ཤཱཀྱ་སེང་གེ་ལ་སོགས་ཀྱིས། །བདུད་སྡེ་ཤིན་ཏུ་མི་བཟད་པའི། །དཔུང་ཆེན་དག་
ཀྱང་དེ་ཡིས་བཅོམ། །འཇིག་རྟེན་འཇུག་པར་རབ་ཤེས་ནས། །འཁོར་ལོ་བསྐོར་ནས་མྱ་ངན་འདས། །དེ་བས་ཀུན་མཁྱེན་ཐོབ་བྱའི་ཕྱིར། །བུ་ཡིས་བློ་གྲོས་འདི་གྱིས་ཤིག །དེ་ནས་བཤགས་དང་ཡི་རང་སོགས། །བྱས་ནས་བྱང་ཆུབ་སེམས་བསྐྱེད་ལ། །སྲུང་བ་བྱས་ཏེ་དེ་ནས་ནི། །ཐུགས་
གསུང་སྐུ་ཡི་བྱིན་བརླབས་ལ། །ཡི་གེ་གསུམ་དང་ལྡན་པ་དེར། །མཆོད་པ་རྣམས་ཀྱིས་མཆོད་པར་བྱ། །དེ་ནས་ལྷ་ཡི་སྔགས་བཟླས་པའི། །སོ་ཤིང་གོར་ནི་བཅུ་གཉིས་པ། །མེ་ཏོག་རྩེར་ལྡན་སྦྱིན་པར་བྱ། །ཐོ་རངས་ལངས་ནས་ཤར་བལྟས་ཏེ། །ས་ལ་མ་ལྷུང་ལྕི་བ་ཡིས། །ས་ལ་བ་ཀོ་ཙམ་
བྱུགས་ཏེ། །ཅེ་མོ་བཅའ་ཞིང་དེ་རུ་དོར། །ཞི་དང་རྒྱས་སོགས་གར་གྲུབ་བལྟ། །དེ་ནས་ཁ་བཤལ་ཧུབ་གསུམ་ཆུ། །བྱིན་ལ་སྔགས་འདི་བཟླས་པར་བྱ། །ཨོཾ་ཧྲཱིཿབི་ཤུདྡྷ་དྷརྨཿསརྦ་པཱ་པཾ་ནི་ཙ་སྱ་ཤོ་དྷ་ཡ་སརྦ་བི་ཀལ་པཾ་ཨ་པ་ན་ཡ་ཧཱུྃ། གཤིན་རྗེའི་སྔགས་བཟླས་ཀུ་ཤ་ནི། །སྟན་དང་སྔས་སུ་
སྦྱིན་པར་བྱ། །མདུད་པ་གསུམ་ལྡན་སྲུང་སྐུད་ནི། །དཔུང་པ་གཡོན་པར་བཅིང་བར་བྱ། །དེ་ནས་སེམས་ཀྱི་སྤུངས་བསྐྱེད་ཕྱིར། །ཟབ་ཅིང་རྒྱ་ཆེའི་ཆོས་བཤད་དེ། །ཐེག་པ་ཆེན་པོ་ཆེར་འབྱུང་བའི། །ལམ་མཆོག་འདི་ནི་དཔལ་དང་ལྡན། །དེ་ཕྱིར་ཁྱོད་རྣམས་དོང་བས་ན། །རབ་བྱུང་སྐལ་བ་