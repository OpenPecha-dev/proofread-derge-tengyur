རྣལ་འབྱོར་བསོད་སྙོམས་པ་པྲཛྙཱ་ཤྲཱི་ཛྣཱ་ནས་རང་འགྱུར་དུ་བྱས་པའོ། །སོ་མ་པུ་རིའི་གཙུག་ལག་ཁང་ཆེན་དུ། །ནག་པོ་ཞབས་ཞེས་བྱ་བའི་རྣལ་འབྱོར་པས། །རྣལ་འབྱོར་ཚེ་འཕོས་དེ་བ་པཱ་ལ་ཡིས། །ཡབ་མཆོག་དྷརྨ་པཱ་ལ་འདས་གྱུར་པའི། །ཆེད་དུ་གསོལ་བཏབ་རྒྱལ་པོའི་ཞལ་
ངོ་རུ། །མཆོད་རྟེན་ཆོ་ག་མེ་ཏོག་ཚལ་དུ་མཛད། །སྤྲོས་བཅས་སྤྲོས་མེད་ཚུལ་གྱི་ལམ་མཆོག་འདི། །དེང་སང་རྣལ་འབྱོར་རྣམས་ཀྱིས་གདབ་པར་རིགས།།      །།༄༅༅། །རྒྱ་གར་སྐད་དུ། ཧོ་མ་བི་དྷིཥྚི་ཤ་ཀྲྀཥྞ་ཡ་མཱ་རི་ནཱ་མ། བོད་སྐད་དུ། གཤིན་རྗེ་གཤེད་ཀྱི་རོ་སྲེག་གི་ཆོ་ག་
ཞེས་བྱ་བ། དཔལ་གཤིན་རྗེ་གཤེད་ལ་ཕྱག་འཚལ་ལོ། །སྐུ་གསུང་ཐུགས་ཀྱི་རྡོ་རྗེ་ཅན། །ཟབ་མོ་བཅས་པའི་རྡོ་རྗེ་ནི། །བླ་མེད་སྙིང་པོ་ལ་བཏུད་དེ། །རོ་སྲེག་ཆོ་ག་བཤད་པར་བྱ། །སེམས་ཅན་སངས་རྒྱས་སྙིང་པོ་ཅན། །སངས་རྒྱས་ཉིད་དུ་རབ་སྦྱོར་བའི། །ཐབས་ཀྱི་ཁྱད་པར་རོ་སྲེག་པར། །རྣམ་པ་
ཉིས་སུ་ཤེས་བྱ་སྟེ། །བསྒྲུབས་ལ་བསྲེག་པར་བྱ་བ་དང་། །དུར་ཁྲོད་བསྲེག་པར་བྱ་བའོ། །བསྒྲུབས་ལ་བསྲེག་པ་རྣམ་བཞི་སྟེ། །དང་པོར་ལོངས་སྤྱོད་འཁོར་ལོ་དང་། །གཉིས་པ་རབ་ཏུ་ཕྱེ་བ་ལ། །གསུམ་པ་ཉེ་བའི་སྒྲུབ་པ་ཉིད། །བཞི་པ་མཆོད་རྟེན་ཆོ་ག་ཡི། །དང་པོ་རོ་ལ་ཁྲུས་བྱས་ནས། །བསྲུང་བའི་
ཆོ་ག་རྫོགས་པ་དང་། །ཕྱི་ཡི་གཏོར་མ་གཏང་བར་བྱ། །དེ་ནས་ཚོགས་བསགས་ནས་བཟུང་སྟེ། །མངོན་པར་རྟོགས་པ་རྫོགས་པ་དང་། །བཟང་པོའི་ཁྲི་ལ་བཞག་ནས་ཀྱང་། །རྒྱན་གྱིས་ལེགས་པར་སྤྲས་པ་ལ། །ག་པུར་ལ་སོགས་ཁར་བླུད་ནས། །བདུད་རྩིར་བྱིན་གྱིས་བརླབ་བྱ་སྟེ། །སྙིང་གར་གཟུངས་
ཐག་བཏགས་ནས་ཀྱང་། །རྩ་བའི་སྔགས་ལ་དེ་ཉིད་གསུམ། །སྤེལ་བའི་བཟླས་པ་ཁྲི་ཙམ་བྱ། །དེ་ནས་བྱེ་བྲག་ལས་བྱས་ནས། །ཐོད་པ་ཀླད་པ་དབང་པོ་ལྔ། །སྙིང་སོགས་བཞི་དང་ཉྭ་བཞི་དང་། །སྣུམ་དང་བདུད་རྩི་ལྔ་དང་གནས། །རྐང་བརྒྱད་སྡེ་པའི་བུ་ག་དགུ། །རྒྱས་པའི་སྲད་བུས་
བཅིངས་ནས་ཀྱང་། །ཤུན་པའི་ནང་དུ་དྲིལ་ལ་བཞག །དེ་ནས་ཚོགས་ཀྱི་མཆོད་པ་ནི། །རྟོག་པ་དང་བཅས་རྟོག་མེད་དང་། །ཤིན་ཏུ་རྟོག་མེད་ལ་སོགས་ནི། །གང་ཟག་སེམས་ཀྱི་ཁྱད་པར་ཡིན། །དེ་ཡང་རབ་ཏུ་སྦྱར་བ་དང་། །འདོད་པ་གཞན་ལ་སྤེལ་བ་དང་། །རྟོག་མེད་རློན་པའི་རོལ་པའོ། །དེ་ནས་ཚོགས་