པ་སྐྱེ་བ་གང་ཡིན་པ་འདི་ནི་ཞེས་བྱ་བ་འདི་དང་སྦྱར་རོ། །དེའི་ཡུལ་ཅན་མ་ཡིན་ཡང་དངོས་པོའི་རང་གི་ངོ་བོའི་ཡུལ་ཅན་མ་ཡིན་ཡང་། དེའི་ཡུལ་ཅན་ལྟ་བུ་སྟེ་རང་གི་མཚན་ཉིད་ཀྱི་ཡུལ་ཅན་ལྟ་བུའོ། །གང་ལ་རང་གི་ངོ་བོར་དེའི་ངོ་བོར་ལྷག་པར་ཞེན་ཅིང་ཕྱི་རོལ་གྱི་དངོས་པོར་སྒྲོ་བཏགས་པ་ཡོད་
པ་དེ་ལ་དེ་སྐད་ཅེས་བྱ་སྟེ་གང་གི་ཕྱིར་དེའི་དངོས་པོར་ལྷག་པར་ཞེན་པ་ཅན་ཡིན་པ་དེའི་ཕྱིར་རང་གི་མཚན་ཉིད་ཀྱི་ཡུལ་ཅན་ལྟ་བུ་ཡིན་ནོ་སྙམ་དུ་བསམས་པ་ཡིན་ནོ། །གལ་ཏེ་དེའི་དངོས་པོར་ལྷག་པར་ཞེན་པའི་རང་གི་ངོ་བོ་ཉིད་ཇི་ལྟར་ཡིན་ཞེ་ན། དེ་ཉམས་སུ་མྱོང་བས་གཞག་པའི་བག་ཆགས་
ལས་སྐྱེ་བའི་རང་བཞིན་ཡིན་པའི་ཕྱིར་ཞེས་བྱ་བ་སྨོས་ཏེ། རང་གི་མཚན་ཉིད་དེ་ཉམས་སུ་མྱོང་བ་གང་ཡིན་པ་དེས་གཞག་པའི་བག་ཆགས་དེ་ལས་སྐྱེ་ཞིང་འབྱུང་བ་དེའི་རང་བཞིན་ངོ་བོ་ཉིད་ནི་གང་གིས་ན་དངོས་པོའི་རང་གི་ངོ་བོར་ལྷག་པར་ཞེན་པར་འགྱུར་བ་ཡིན་ནོ་ཞེས་བྱ་བའི་དོན་ཏོ། །བུམ་པ་ལ་སོགས་
པ་འབྲས་བུ་ཐ་མི་དད་པའི་དངོས་པོ་རྣམ་པ་གཅིག་པ་མངོན་པར་ཤེས་པའི་རྒྱུ་གང་དག་ཡིན་པ་དེ་དག་ལས་བརྒྱུད་དེ་སྐྱེ་བའི་ཕྱིར་དོན་ཐ་མི་དད་པ་འཛིན་པ་ལྟ་བུ་ཡིན་གྱི། སྤྱི་ཐ་དད་པའམ་ཐ་མི་དད་པ་ཡིན་པ་ཡང་རུང་བར་བྱ་བའི་དངོས་པོར་གྱུར་པ་གང་ཡིན་པ་དེ་ནི་ཅུང་ཟད་ཀྱང་མེད་དོ། །དོན་དམ་པར་
ནི་དེ་ལས་གཞན་པ་ལས་ཐ་དད་པ་དང་རྣམ་པ་མཚུངས་པ་ཅན་ཡིན་ཏེ། རིགས་མཐུན་པར་འདོད་པ་དེ་ལས་གཞན་པ་ནི་དེ་ལས་གཞན་པ་སྟེ་རིགས་མི་མཐུན་པའོ། །གང་ལ་དོན་དམ་པར་དེ་ལས་ཐ་དད་པ་ཁོ་ན་དང་རྣམ་པ་མཚུངས་པ་ཡོད་པ་ཞེས་ཚིག་རྣམ་པར་སྦྱར་ཏེ། བརྒྱུད་པས་དེ་ཁོ་ན་
ལས་སྐྱེ་བའི་ཕྱིར་དང་། དེའི་མཐར་ཐུག་པ་ཡིན་པའི་ཕྱིར། དེའི་རྣམ་པ་དེ་ལས་གཞན་པ་ལས་ཐ་དད་པ་དང་མཚུངས་པ་ཞེས་བྱའོ། །དེ་ལ་ཞེས་བྱ་བ་ནི་བཤད་མ་ཐག་པའི་ཤེས་པ་ལའོ། །ཕྱི་རོལ་ལྟ་བུ་ཞེས་བྱ་བ་ནི་གསལ་བ་ཐམས་ཅད་ཀྱི་རྗེས་སུ་སོང་བ་ལྟ་བུའོ། །དེ་བྱེད་པ་ལྟ་བུར་
ཞེས་བྱ་བ་ནི་དོན་བྱ་བ་བྱེད་པ་ལྟ་བུར་རོ། །ཡང་གལ་ཏེ་ཅི་སྟེ་དེ་དག་ལྟར་སྣང་ཞེ་ན། ཐ་སྙད་འདོགས་པ་རྣམས་ཞེས་བྱ་བ་ལ་སོགས་པ་སྨོས་ཏེ། དེ་ལྟར་ལྷག་པར་ཞེན་ནས་ཞེས་བྱ་བ་ནི་ཐ་སྙད་འདོགས་པ་རྣམས་རྣམ་པར་རྟོག་པའི་ཆ་ཁོ་ན་ལ་ཕྱི་རོལ་ཉིད་དང་། གཅིག་པ་ཉིད་དང་། དོན་བྱ་