ལ་གཞོལ་བའི་བསམ་པས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་བརྟག་པར་བྱའོ། །རབ་འབྱོར་གྱིས་གསོལ་པ། བཅོམ་ལྡན་འདས་ཇི་ལྟར་ན་རྣམ་པ་ཐམས་ཅད་མཁྱེན་པ་ཉིད་ལ་གཞོལ་བའི་བསམ་པས་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་རྟོག་
པ་ལགས། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་སྟོང་པ་ཉིད་ལ་གཞོལ་བ་དང་། སྟོང་པ་ཉིད་ལ་འབབ་པ་དང་། སྟོང་པ་ཉིད་ལ་ནུས་པའི་བསམ་པས་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་རྟོག་པ་ཡིན། རབ་འབྱོར་མཚན་མ་མེད་པ་ལ་
གཞོལ་བ་དང་། མཚན་མ་མེད་པ་ལ་འབབ་པ་དང་། མཚན་མ་མེད་པ་ལ་ནུས་པའི་བསམ་པ་དང་། རབ་འབྱོར་སྨོན་པ་མེད་པ་ལ་གཞོལ་བ་དང་། སྨོན་པ་མེད་པ་ལ་འབབ་པ་དང་། སྨོན་པ་མེད་པ་ལ་ནུས་པའི་བསམ་པ་དང་། རབ་འབྱོར་ནམ་མཁའ་ལ་གཞོལ་བ་དང་། ནམ་མཁའ་ལ་འབབ་པ་དང་།
ནམ་མཁའ་ལ་ནུས་པའི་བསམ་པ་དང་། རབ་འབྱོར་ཡང་དག་པའི་མཐའི་བར་ལ་གཞོལ་བ་དང་། ཡང་དག་པའི་མཐའ་ལ་འབབ་པ་དང་། ཡང་དག་པའི་མཐའ་ལ་ནུས་པའི་བསམ་པ་དང་། རབ་འབྱོར་མངོན་པར་འདུ་བྱ་བ་མེད་པ་ལ་གཞོལ་བ་དང་། མངོན་པར་འདུ་བྱ་བ་མེད་པ་ལ་འབབ་
པ་དང་། མངོན་པར་འདུ་བྱ་བ་མེད་པ་ལ་ནུས་པའི་བསམ་པས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་རྟོག་པ་ཡིན། རབ་འབྱོར་རྨི་ལམ་ལ་གཞོལ་བའི་བསམ་པ་དང་། སྤྲུལ་པ་ལ་གཞོལ་བའི་བསམ་པ་དང་། སྒྱུ་མ་ལ་གཞོལ་བའི་བསམ་པ་དང་། སྨིག་རྒྱུ་ལ་གཞོལ་བའི་བསམ་པ་དང་། སྒྲ་བརྙན་ལ་
གཞོལ་བའི་བསམ་པ་དང་། མིག་ཡོར་ལ་གཞོལ་བའི་བསམ་པ་དང་། གཟུགས་བརྙན་ལ་གཞོལ་བའི་བསམ་པ་དང་། དྲི་ཟའི་གྲོང་ཁྱེར་ལ་གཞོལ་བའི་བསམ་པས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་རྟོག་པ་ཡིན་ནོ།། །།བམ་པོ་བཞི་བཅུ་བརྒྱད་པ། རབ་འབྱོར་གྱིས་
གསོལ་པ། བཅོམ་ལྡན་འདས་དེ་ལྟར་སྟོང་པ་ཉིད་ལ་གཞོལ་བ་དང་། སྟོང་པ་ཉིད་ལ་འབབ་པ་དང་། སྟོང་པ་ཉིད་ལ་ནུས་པའི་བསམ་པས་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་རྟོག་པར་འགྱུར་ཞིང་དེ་བཞིན་དུ་མཚན་མ་མ་མཆིས་པ་དང་། སྨོན་པ་