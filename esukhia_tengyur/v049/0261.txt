{D2100}༄༅། །རྒྱ་གར་སྐད་དུ། སྭ་པ་ན་ཨི་ཀྵ། བོད་སྐད་དུ། རྨི་ལམ་བརྟག་པ། འཕགས་པ་འཇམ་དཔལ་ཡེ་ཤེས་སེམས་དཔའ་ཆེན་པོ་ལ་ཕྱག་འཚལ་ལོ། །ལུས་ངག་ཡིད་གསུམ་རྟག་ཏུ་དང་བ་ཡིས། །འཇམ་དཔལ་ཡེ་ཤེས་སེམས་དཔའ་ལ་བཏུད་དེ། །རིགས་ཀྱི་ཕྱག་རྒྱ་རིན་ཆེན་ལྟ་བུ་ཡི། །
གང་དགོངས་འགྱུར་ཕྱིར་རྨི་ལམ་བཤད་པར་བྱ། །ཀུ་ཤའི་གདན་ལ་གནས་ནས་ཀྱང་། །དྲི་ལྡན་རྩྭ་ལ་སྔས་སུ་གཞུག །ཛཱ་ཏ་ཀ་ཡི་ཕྲེང་བ་བཅིང་། །བུ་མོ་གཞོན་ནུའི་འོ་མ་ལ། །སྔགས་ཀྱི་ཕྲེང་བ་བཟླས་ཤིང་བདར། །གཞན་དང་ལྡན་པ་མིག་ལ་བྱུགས། །དང་པོའི་ཆ་ནི་བག་ཆགས་འཁྲུག །གཉིས་པར་ཡི་
དྭགས་རྒྱུ་བར་འགྱུར། །ཐ་མར་རྨི་ལམ་བརྟགས་ལ་ཉལ། །མེ་ལོང་ལག་ཏུ་ཐོགས་པ་དང་། །ཚེས་གཅིག་ཟླ་བ་མཐོང་བ་དང་། །ཤིང་རྟའི་འཁོར་ལོ་ཞོན་པ་དང་། །གོས་དཀར་རྒྱན་དཀར་གྱོན་པ་དང་། །གླང་པོ་ལྕགས་ཀྱུས་འདུལ་བ་དང་། །སྙིང་རྗེས་དེད་དཔོན་བྱེད་པའོ། །རྨི་ལམ་ན་ནི་གསེར་རྙེད་
དང་། །རང་བཞིན་ཁྲུས་ལ་འཇུག་པ་དང་། །བུམ་པ་སྤྱི་གཙུག་བཞག་པ་དང་། །གླིང་གཞན་ཀུན་ལ་དབང་སྒྱུར་དང་། །རྟ་ཞོན་ནོར་བུའི་གླིང་འགྲོ་དང་། །མི་ཡི་ཁྱོགས་ཀྱིས་འདེགས་པའོ། །མེ་ཏོག་པདྨོ་ཐུ་བ་དང་། །གླེགས་བམ་ལག་ན་ཐོགས་པ་དང་། །དུང་ལ་སོགས་པ་འབུད་པ་དང་། །མེ་ཏོག་ཕྲེང་
བ་འདོགས་པ་དང་། །རྨ་བྱ་རྙི་ཡིས་འཛིན་པ་དང་། །སྙིང་རྗེས་པདྨ་ཆོས་འཆང་བའོ། །མཚོན་ཐོགས་གཡུལ་ལས་རྒྱལ་བ་དང་། །རྒྱལ་པོ་འཁོར་དུ་གྱུར་པ་དང་། །དམག་མི་གཡུལ་དུ་བསྐོར་བ་དང་། །ཞི་བའི་ལས་ལ་འགོད་པ་དང་། །བྱ་ཤར་ཏེ་རུ་ཕོ་ཉར་གཏོང་། །ནགས་ཚལ་མེ་ཡིས་བསྲེགས་
པའོ། །ཆུ་ལ་མི་ནུབ་རྐྱལ་བ་དང་། །ནམ་མཁའ་ལ་ཡང་འགྲོ་ཞིང་ལྡིང་། །ཉི་ཟླ་རྒྱན་དུ་གོན་པ་དང་། །སེང་གེ་ཁྲི་སྟན་གནོན་པ་དང་། །གདུགས་དཀར་ཕུབ་ཅིང་རྒྱལ་མཚན་བསྒྲེང་། །ཀུན་གྱིས་མཆོད་པའི་འོས་འགྱུར་བའོ། །ཁྲག་དང་ཆུ་སེར་ཟག་པ་དང་། མེ་དཔུང་རྫི་ཞིང་མི་འཇིགས་དང་། །
སྦྲུལ་དང་སྡིག་པ་ཟ་བ་དང་། །རྡོ་རྗེ་དྲིལ་བུ་འཛིན་པ་དང་། །རི་བོ་རྩེ་ལ་གནོན་པ་དང་། །གྲོང་ཁྱེར་མཛུབ་མོས་སྐྱོར་བའོ། །བླ་མ་ཡི་དམ་མཆོད་པ་དང་། །གླེགས་བམ་འདྲི་ཞིང་མཆོད་རྟེན་བརྩིག །གཅེར་བུར་བྱུང་གླུ་གར་བྱེད་དང་། །དགེ་སློང་ཚོགས་དང་ལྷན་ཅིག་འགྲོགས། །གོས་