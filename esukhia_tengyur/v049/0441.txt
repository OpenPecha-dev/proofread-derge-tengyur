ཡིན་ནོ། །ཚོགས་གཉིས་རྫོགས་པ་མཆོད་པའི་རྫས། །ཐབས་དང་ཤེས་རབ་གཟར་བུ་སྟེ། །བདུད་རྩི་མར་གྱིས་ཚིམ་བྱེད་པ། །མཆོད་པ་གཞན་གྱིས་ཅི་ཞིག་བྱ། །ཐོག་མར་དབེན་པའི་གནས་ཉིད་དུ། །ཐབས་དང་མཆོད་རྫས་བཤམས་པ་ནི། །ཞི་བ་ཙནྡན་དཀར་པོའོ། །རྒྱས་པ་འབྲས་བུ་
ཅན་གྱི་ཤིང་། །དབང་ལ་ཙནྡན་དམར་པོ་དང་། །དྲག་པོ་ཚེར་མ་ཅན་ལ་བྱ། །རྒྱ་ཕྱེད་དཔངས་དང་ལྡན་པ་དང་། །སྣ་ཚོགས་པདྨ་འདབ་བརྒྱད་ལ། །སློབ་དཔོན་བདག་ཉིད་འདུག་པ་དང་། །གཡས་གཡོན་པདྨ་འདབ་བརྒྱད་ལ། གཡས་སུ་སྲེག་རྫས་རིམ་གྱིས་གཞག །གཡོན་དུ་བུམ་པ་མཆོད་རྫས་བཤམ། །ལྷ་ཡི་
རྣལ་འབྱོར་བསྐྱེད་པ་དང་། །སྔགས་ཀྱི་བཟླས་པས་རབ་ཏུ་ཚིམ། །བུམ་པར་རྟ་མཆོག་བསྐྱེད་པར་བྱ། །སྔགས་བཟླས་བར་ཆད་བསྲུང་བར་བྱ། །དེ་བས་བྲམ་ཟེ་རྒྱུན་བཞག་མེ། །བསླངས་ལ་སྦར་བར་བྱ་བ་དང་། །དང་པོ་འཇིག་རྟེན་མེ་ལྷ་མཆོད། །གཉིས་པ་དཀྱིལ་འཁོར་དགྱེས་པར་ཚིམ། །
གསུམ་པ་མེ་ལྷ་གཏང་རག་དབུལ། །དེ་ནས་ཡེ་ཤེས་གཤེགས་དང་དམ་ཚིག་བསྡུ། །མེ་མནལ་ཐལ་བ་ཆུ་བོར་དོར། །སྦྱིན་སྲེག་ལས་ཀྱི་འབྲས་འབྱིན་འདི། །མཁའ་འགྲོ་གྲུབ་པའི་རྒྱལ་མོས་བརྩམས། །དགེ་བ་འདི་ཡིས་འགྲོ་བ་ཀུན། །ཚེ་དཔག་མེད་པ་རེད་འགྱུར་ཤོག།། །།རྒྱ་གར་གྱི་མཁན་པོ་ཝ་
ལ་ཙནྡྲ་བླ་མ་དང་། །ལོ་ཙཱ་བ་གླན་དར་མ་ཚུལ་ཁྲིམས་ཀྱིས་བསྒྱུར་བའོ།། {D2145}༄༅༅། །རྒྱ་གར་སྐད་དུ། ཨ་པ་རི་མི་ཏ་ཨཱ་ཡུརྫྙཱ་ན་སཱ་དྷ་ན་ནཱ་མ། བོད་སྐད་དུ། ཚེ་དང་ཡེ་ཤེས་དཔག་ཏུ་མེད་པའི་སྒྲུབ་ཐབས། མགོན་པོ་ཚེ་དང་ཡེ་ཤེས་དཔག་ཏུ་མེད་པ་ལ་ཕྱག་འཚལ་ལོ། །དད་བརྩོན་འགྲོ་རྣམས་
བསྒྲལ་འདོད་པ། །བསོད་ནམས་ཚོགས་ནི་སྔོན་སོང་བས། །ཚངས་པའི་གནས་བཞི་བསྒོམ་པར་བྱའོ། །རང་གི་སྙིང་གའི་ཧྲཱིཿདམར་ལས། །ཡེ་ཤེས་མེ་འབར་རྣམ་སྨིན་བསྲེགས། །དེ་རྗེས་རང་སེམས་ཐིག་ལེ་དང་། །ཧྲཱིཿདམར་ཚེག་དྲག་གྱུར་པ་ལས། །རྟ་མཆོག་སྤྱན་གསུམ་ཞལ་བགྲད་པ། །
དབྱུག་པ་སྡིགས་མཛུབ་འབར་འཇིགས་བསྒོམ། །དེ་ཡི་ཐུགས་ཀར་པད་ཟླའི་སྟེང་། །ཧྲཱིཿལས་བཅོམ་ལྡན་ཚེ་དཔག་མེད། །མདོག་དམར་རྒྱན་མཛེས་བུམ་པ་བསྣམས། །ཐུགས་ཀར་པད་ཟླའི་སྟེང་དུ་ཧྲཱིཿ། །དེ་ལས་བྷྲཱུཾ་ཆད་འཁོར་ལོ་ནི། །རྩིབས་བརྒྱད་ཡོངས་སུ་གྱུར་བ་ལས། །