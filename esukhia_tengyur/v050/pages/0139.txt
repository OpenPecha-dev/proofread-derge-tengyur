མཛད་པ། །བདག་ལ་གདུང་བའི་དོན་གྱི་ཕྱིར། །ནམ་མཁའི་རྡོ་རྗེ་བདག་ལ་གསོལ། །བུ་དེ་སེང་གེའི་ཁྲིར་བཞག་ལ། །རྡོ་རྗེ་དྲིལ་བུ་ལག་བྱིན་ཏེ། །འོད་ཟེར་སྤྲོ་བསྡུ་ཏིང་འཛིན་བྱ། །དེ་ནས་ཚིགས་བཅད་སྔགས་འདིས་སྦྱིན། །བུ་ཚུར་རྡོ་རྗེའི་སློབ་
དཔོན་གྱིས། །དེ་བཞིན་གཤེགས་པའི་འཁོར་ལོ་བསྐོར། །རྡོ་རྗེ་རིན་ཆེན་པདྨ་ལས། །འགྲོ་བའི་དོན་དུ་ཁྱོད་ཀྱིས་བསྐོར། །ཨོཾ་ཧཾ་ཀྵ་དྷརྨ་ཙ་ཀྲ་པྲ་པརྟ་ཀ་སྭཱ་ཧཱ། སརྦ་ཏ་ཐཱ་ག་ཏ་དྷརྨ་ཙ་ཀྲ་ཨ་བྷི་ཥིཉྩཱ་མི། །དེ་ནས་གསང་བའི་དབང་བསྐུར་ནི། །སྟེགས་བུ་བདུད་རྩི་ལྔ་ཡིས་བྱུག །
པི་པ་རྟ་འམ་ཞིང་གི་ཁར། །མཚན་ལྡན་རིག་མའི་བྷ་ག་ལ། །དཔའ་བོ་སེང་གེ་བཞིན་དུ་རོལ། །ཙཎྜ་ལཱི་ནི་རབ་སྦར་བས། །ཨེ་ཝཾ་ཟླ་བ་ཧཾ་ལས་འཛག །སྤྲོ་བསྡུ་བྱང་ཆུབ་སེམས་དེ་སྦྱིན། །བུ་ཡིས་མགོན་ལ་འདི་སྐད་གསོལ། །རྒྱལ་བ་ཐམས་ཅད་རོལ་པ་ཡིས། །སངས་
རྒྱས་ཆུ་བོ་རྒྱུན་བབ་སྟེ། །ཉོན་མོངས་སྡིག་པ་སྦྱངས་པ་བཞིན། །བདག་ལ་བྱང་ཆུབ་སེམས་དཔའ་སྩོལ། །བྱེ་བ་ཕྲག་བརྒྱས་གངྒཱའི་ཀླུང་། །ཇི་སྙེད་མགོན་པོ་ཐམས་ཅད་ཀྱི། །གཉིས་མེད་སྦྱོར་བའི་བདུད་རྩི་རྒྱུན། །མགོན་པོ་བདག་གི་གསུང་ལ་གསོལ། །ཚིགས་
བཅད་སྔགས་འདིས་བུ་ལ་སྦྱིན། །ཡབ་ཡུམ་སྙོམས་ཞུགས་བདེ་བའི་རྒྱུན། །གཉིས་མེད་སེམས་ཀྱི་རོས་གང་བ། །ཐབས་དང་ཤེས་རབ་བདུད་རྩིའི་མཆོག །བུ་ཡི་ངག་ལ་སྦྱིན་པར་བྱ། །ཨོཾ་ཨ་མྲྀ་ཏ་གུ་ཧྱ་ཨ་བྷི་ཥིཉྩཱ་མི། མགྲིན་པར་གསུང་ལ་སྦྱིན་པར་བྱ། །དེས་ཀྱང་ཨ་ཧོ་
སུ་ཁས་བཏུང་། །དེ་ནས་ཤེས་རབ་ཡེ་ཤེས་དབང་། །མཎྜལ་དྲིས་བྱུགས་དྲི་མེད་ཁར། །བདུད་རྩི་དཀར་དམར་ཐིག་ལེ་གདབ། །སྟེང་དུ་སྟག་གི་ཤམ་ཐབས་ཁར། །མཚན་ལྡན་རིག་མ་ཁྲུས་བྱས་གཞག །གནས་ལྔ་རུ་ནི་ལྷ་ལྔ་དགོད། །སྤྱན་དྲངས་བསྟིམ་ཞིང་མཆོད་བསྟོད་
བྱ། །དེ་ནས་སློབ་མས་གསོལ་བ་གདབ། །ཕྱོགས་དུས་བཞུགས་པའི་སངས་རྒྱས་ཀུན། །ཤེས་རབ་ཕ་རོལ་ཕྱིན་པས་འགྲུབ། །བདག་ཀྱང་རབ་ཏུ་བསྒྲལ་སླད་དུ། །གསུམ་པའི་དཀྱིལ་འཁོར་བསྟན་དུ་གསོལ། །མགོན་པོས་ཀྱང་ནི་ལན་སྦྱིན་པ། །བུ་ཚུར་ཤོག་ཅིག་རིགས་ཀྱི་བུ། །