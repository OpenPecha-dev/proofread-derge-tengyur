གང་ཡིན་བཟླས་བརྗོད་བྱ། །ཀླུའི་ཆོ་གའི་སྦྱོར་ཀ་སྟེ་ཉི་ཤུ་གཅིག་པའོ།། །།བཅོམ་ལྡན་འདས་རྡོ་རྗེ་འཛིན་པ་ལ་ཕྱག་འཚལ་ལོ། །རྣལ་འབྱོར་བསྙེན་པ་རྫོགས་པ་ཡིས། །འཁྲུལ་འཁོར་རིམ་པ་བརྩམ་པར་བྱ། །དང་པོ་ལས་བཞིའི་རིམ་པ་ནི། །ཞི་བ་གོ་རོ་ཙ་
ན་བླང་། །གྲོ་གའམ་སྨྱུག་མའི་ཤུན་པ་ལ། །རྩ་སོགས་དཀར་པོ་མ་ཡིན་སྤངས། །ཞི་བ་འདོད་པའི་སྨྱུ་གུ་ཡིས། །བསྒྲུབ་བྱ་སྒྲུབ་བྱེད་འཁོར་ལོ་བྲི། །འཁོར་ལོའི་དཀྱིལ་འཁོར་བྲི་བ་ནི། །བརྒྱད་དང་བཅུ་གཉིས་བཅུ་དྲུག་བྲི། །ཤེས་རབ་ཆོ་གས་ཡང་དག་བྲི། །ཡང་ན་གཅིག་
དང་གཉིས་སུ་བྱ། །སྔགས་ནི་ཐམས་ཅད་དགོད་པ་དང་། །གཅིག་དང་གཉིས་སུ་དགོད་པའོ། །ཡི་གེ་རེ་རེ་དགོད་པ་དང་། །ཐམས་ཅད་རྫོགས་པར་དགོད་པའོ། །ཤར་ནས་བརྩམས་ཏེ་བྲི་བར་བྱ། །དེ་མ་ཐག་ཏུ་དོར་བ་ཡང་། །བསྒྲུབ་བྱའི་མིང་དང་ནཱ་མ་དང་། །བསྐུལ་བའི་ཚིག་
དང་བཅས་པ་བྲི། །རྡོ་རྗེ་འཛིན་པའི་སྦྱོར་བ་ཡིས། །ཡི་གེ་ཧཱུཾ་གི་འོད་ཟེར་ལས། །སྔོན་པོའི་དཀྱིལ་འཁོར་སྤྱན་དྲངས་ནས། །མཆོད་བསྟོད་བསྙེན་པ་བྱས་ནས་སུ། །དཀྱིལ་འཁོར་ཉིད་ལ་གཞུག་པར་བྱ། །བྱིན་དང་ལྡན་པའི་ལྷ་ཉིད་ནི། །ཡི་གེའི་གཟུགས་ལས་འཕྲོས་པས་ན། །
དཀར་པོ་དོན་བྱེད་བརྟུལ་ཞུགས་ཅན། །མར་དང་སྦྲང་རྩི་དབུས་དཀར་ནས། །སྐུད་པ་དཀར་པོས་བཅིང་བར་བྱ། །མེ་ཏོག་དཀར་པོས་ཐུན་གསུམ་དུ། །ཞི་བའི་སེམས་ཀྱིས་གཏོར་བར་བྱ། །བདག་ཉིད་སྔོན་པོའི་དཀྱིལ་འཁོར་ནི། །བསྐྱེད་པའི་རིམ་པ་གང་འདོད་བྱ། །ཞི་བའི་
དཀྱིལ་འཁོར་དཀར་པོ་ལ། །དེ་ཡི་མདུན་དུ་བསྒྲུབ་བྱ་ནི། །པདྨ་ཟླ་བར་གནས་པ་སྟེ། །ཁ་དོག་དཀར་པོ་ཟླ་བའི་མདངས། །བསྒྲུབ་བྱ་གནས་པར་མཐོང་ནས་ནི། །བུམ་པ་དཀར་པོའི་ཟླ་བའི་མདངས། །བདུད་རྩི་ལྔས་ནི་བཀང་བ་ཡིས། །དབང་བསྐུར་བ་ནི་བསམ་པར་བྱ། །རྫོགས་སངས་
རྒྱས་པ་གྲངས་མེད་དབང་། །ཐོབ་ནས་བསྒྲུབ་བྱ་གང་ཡིན་ལ། །བདུད་རྩི་སྤྱི་བོར་བླུགས་པར་བྱ། །བདག་ཉིད་སྔོན་པོའི་སྦྱོར་བ་ཡིས། །སྔགས་ཀྱི་འོད་ཟེར་སྤྲོས་པ་ལས། །བསྒྲུབ་བྱའི་མི་མཐུན་ཞི་བར་བྱ། །དེ་ནས་བཟླས་པ་བརྩམ་པར་བྱ། །ཨོཾ་ན་མོ་ནཱི་ལཱམྦ་ར་དྷར་བཛྲ་པཱ་ཎི་ཧཱུཾ་ཕཊ་སྭཱ་ཧཱ།