ཨཱ་ཀཪྵ་ཡ་ཤཱི་གྷྲཾ་ཧོ་ཛ། ཨོཾ་བཛྲ་ཨ་བྷི་ཤཱིཉྩ་ཞེས་བྱ་བ་ནས། དེ་བཞིན་དུ། ཨོཾ་སརྦྦ་ཨརྠ་སིདྡྷི་པྲ་དཱ་ཧཱུཾ། ཨོཾ་བཛྲ་ཨ་བྷི་ཥིཉྩ་ཞེས་བྱ་བའི་བར་དུ་བྱ་བ་ཡིན་ནོ། །དེ་ནས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ལས་བཤད་པའི་རྡོ་རྗེ་རིན་ཆེན་གྱི་དམ་ཚིག་གི་ཕྱག་རྒྱ་བཅིངས་ལ། སློབ་མ་དབང་བསྐུར་བའི་
གནས་སུ་གཞག་སྟེ། ཨོཾ་བཛྲ་རཏྣ་ཨ་བྷི་ཥིཉྩ་རཏྣ་ཨཱ་དྷི་པ་ཏི་ཏྲེ་པ་བ་ཊ་ཊ། ཞེས་བྱ་བའི་སྙིང་པོ་འདིས་ལན་སྟོང་གི་བར་དུ་བཟླ་བར་བྱའོ། །དེ་ནས་གོས་སེར་པོ་དང་རྒྱན་ཐམས་ཅད་ལ་ནོར་བུའི་གནོད་སྦྱིན་དང་། རྡོ་རྗེ་དབྱིངས་ལས་བཤད་པའི་རྡོ་རྗེ་རིན་ཆེན་ཡོངས་སུ་བཟླས་ཏེ་དེ་ལ་སྦྱིན་པར་བྱའོ། །
དྲི་ལ་སོགས་པ་དང་། རིན་ཆེན་སྒེག་མོ་ལ་སོགས་པ་རྣམས་ཀྱིས་མངོན་པར་མཆོད་ལ། རྡོ་རྗེ་རིན་ཆེན་མའི་མྱུ་གུའི་དམ་ཚིག་གི་ཕྱག་རྒྱས་དབང་བསྐུར་ནས་རིན་པོ་ཆེ་ལ་སོགས་པ་ལས་བྱས་པའི་རྡོ་རྗེ་རིན་པོ་ཆེའི་ཅོད་པན་དང་། དར་དཔྱངས་ལ་རྡོ་རྗེ་རིན་པོ་ཆེ་མྱུ་གུ་ཡོངས་སུ་བཟླས་ཏེ་དབང་བསྐུར་བར་
བྱའོ། །དེས་དབང་བསྐུར་ནས་རྡོ་རྗེ་རིན་པོ་ཆེ་དྲིལ་བུ་དང་བཅས་པ་སྔ་མ་བཞིན་དུ་བྱིན་ནས་མིང་གི་དབང་བསྐུར་བ་སྦྱིན་པར་བྱའོ། །དེ་ནས་མཆོད་པ་རྣམ་པ་ལྔ་དང་། རིན་ཆེན་སྒེག་མོ་ལ་སོགས་པ་བརྒྱད་ཀྱིས་ཡང་དག་པར་མཆོད་ལ། ཡི་གེ་པྲས་བྱིན་གྱིས་བརླབས་པའི་རིན་པོ་ཆེའི་མིག་ཐུར་
རམ། གསེར་ལ་སོགས་པའི་ཐུར་མ་ཐོགས་ཏེ། མདུན་དུ་འདུག་ལ་དེའི་མིག་འབྱེད་པ་ལྟར་བྱེད་ཅིང་འདི་སྐད་ཅེས་བརྗོད་པར་བྱ་སྟེ། ཇི་ལྟར་མིག་མཁན་རྒྱལ་པོ་ཡིས། །འཇིག་རྟེན་ལིང་ཏོག་བསལ་བ་ལྟར། །བུ་ཁྱོད་ཀྱིས་ནི་མི་ཤེས་པའི། །རབ་རིབ་རྒྱལ་བ་རྣམས་ཀྱིས་བསལ། །ཨོཾ་བཛྲ་ནེ་ཏྲ་
ཨ་པ་ཧཱ་ར་པཱ་ཏྲ་ལཾ་ཧྲཱིཿཞེས་བྱའོ། །དེ་ནས་ཨཱ་བཛྲ་སཏྭ་ཞེས་བྱ་བ་མེ་ལོང་ལ་ཡོངས་སུ་བཟླས་ཏེ་བསྟན་ལ་ཆོས་ཀྱི་མཚན་ཉིད་བརྗོད་པར་བྱའོ། །ཆོས་རྣམས་གཟུགས་བརྙན་ལྟ་བུ་སྟེ། །དག་ཅིང་གསལ་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཀུན་དུ་བྱུང་། །ངོ་བོ་ཉིད་
མེད་གནས་མེད་པར། །དེ་ལྟར་ཆོས་འདི་ཤེས་ནས་སུ། །སེམས་ཅན་དོན་ནི་མཉམ་མེད་བྱོས། །འོན་ཀྱང་སངས་རྒྱས་སྲས་སུ་སྐྱེ། །ཧོ་ཞེས་བྱ་བས་མདའ་བསྐྱེད་ལ་གཞུ་དང་བཅས་ཏེ་བྱིན་ནས་འདི་<སླད་,སྐད་>ཅེས་བརྗོད་པར་བྱའོ། །འདིས་དེ་བཞིན་གཤེགས་པ་ཐམས་ཅད་རྗེས་སུ་མཉེས་པར་གྱིས་ཤིག་