ཞེས་བྱ་བ་སྨོས་ཏེ། སེམས་ཅན་འདུལ་བའི་དབང་གིས་སོ། །བརྟན་པ་རྣམས་ཞེས་བྱ་བ་ནི་དམིགས་པ་ཐམས་ཅད་ཀྱིས་མི་གཡོ་བའི་ཕྱིར་དེ་བཞིན་གཤེགས་པའོ། །མུ་སྟེགས་ལྟ་ལ་གནས་པར་མཛད། །ཅེས་བྱ་བ་ནི་མུ་སྟེགས་ཀྱི་སྤྱོད་པ་ངན་པ་ལ་མོས་པ་དང་།
དཀའ་ཐུབ་ལ་མོས་པའི་མི་ལ་སོགས་པའོ། །དེ་དག་གི་ལྟ་བ་ནི་དཀའ་བ་སྤྱོད་པ་དང་། མི་ཞིམ་པའི་ཟས་ལ་མོས་པར་འགྱུར་བའི་ཤེས་པ་གང་ཡིན་པ་དེ་ལ་གནས་པར་མཛད་དོ། །དེ་དག་འདུལ་བའི་ཕྱིར་དེའི་ངོ་བོ་སྤྱོད་པར་རབ་ཏུ་བསྟན་ནས། སྤྲོ་བ་མཛད་པ་ནི་ངོ་མཚར་བའོ། །མདོར་
ན་མི་འདུལ་འཇིག་རྟེན་པ། །ཞེས་བྱ་བ་ནི་ཆོས་བདག་མེད་པའི་ཕན་ཡོན་རབ་ཏུ་བསྟན་པའོ། །ལྟ་བ་ངན་པས་ལྡོངས་པ་རྣམས། །ཞེས་བྱ་བ་ནི་ཆད་པར་ལྟ་བས་ཇི་སྐད་དུ་བཤད་པའི་ཡེ་ཤེས་ལ་དེ་ལྡོངས་པས་ན་ལྟ་བ་ངན་པ་རྣམས་ལ་ཐམས་ཅད་ནས་ལྡོངས་པའོ། །དེ་ནི་འདི་སྐད་སྟོན་
པ་ཡིན་ཏེ། ལྟ་བ་ངན་པ་ཅན་གྱི་འཇིག་རྟེན་མི་འདུལ་བ་རྣམས་ཐབས་སྣ་ཚོགས་པའི་སྒོ་ནས་འདུལ་བར་མི་ནུས་པ་ལ་རབ་ཏུ་བཞག་ནས། དཀའ་བ་སྤྱོད་པ་དང་། སྤྱོད་པ་ངན་པ་ལ་གནས་པར་བྱ་སྟེ། དེའི་རྗེས་ལ་དཀའ་བ་སྤྱོད་པ་དང་། ལྟ་བ་ངན་པ་ལ་སྤྱོད་པ་མི་འདུལ་བའི་འཇིག་རྟེན་
རྣམས་ཆོས་བདག་མེད་པའི་ཡེ་ཤེས་ཀྱི་སྣང་བས་རྣམ་པར་དག་པར་བྱ་བའི་ཕྱིར་དང་། ས་དང་པོ་ལ་སོགས་པ་རྟོགས་ན་སངས་རྒྱས་དང་བྱང་ཆུབ་སེམས་དཔའ་ཐོབ་པར་འགྱུར་བའི་ཕྱིར། མངོན་པར་རྫོགས་པར་སངས་རྒྱས་ནས། མངོན་པར་བྱང་ཆུབ་པ་སྟོན་པར་བྱེད་པ་
ཡིན་ནོ་ཞེས་བྱ་བའི་ཐ་ཚིག་གོ། །དེ་ནས་འདོད་པ་ན་སྤྱོད་པའི་ལྷ་རྣམས་ཀྱིས་བཅོམ་ལྡན་འདས་ཀྱི་དེ་ཁོ་ན་ཉིད་མི་ཤེས་ནས་ཞེས་བྱ་བ་ནི་བཅོམ་ལྡན་འདས་འོག་མིན་དུ་མངོན་པར་རྫོགས་པར་སངས་རྒྱས་ནས། ཡང་འཇིག་རྟེན་པ་དང་རྗེས་སུ་མཐུན་པའི་ཕྱིར་སྤྲུལ་པའི་སྐུས་མངོན་
པར་རྫོགས་པར་སངས་རྒྱས་པ་སྟོན་པར་བྱེད་པ་དེ་ཁོ་ན་ཉིད་མི་ཤེས་པ་བརྗོད་ཅིང་སྨྲ་བ་ཡིན་ནོ། །ཅི་ཞིག་སྨྲ་ཞེ་ན། ཇི་སྐད་དུ། ཀྱེ་དགེ་སྦྱོང་ཅི་བྱང་ཆུབ་ཀྱི་ཕྱིར་འདི་ལྟ་བུའི་སྡུག་བསྔལ་བ། མི་བཟད་པ་ཞེས་བྱ་བ་ལ་སོགས་པ་སྨོས་ཏེ། དཀའ་བ་ལས་བྱུང་