དེ་ནས་དཀྱིལ་འཁོར་ཆེན་པོ་འདི་ཞེས་བྱ་བ་ནི་དོན་ཐམས་ཅད་གྲུབ་པའི་དཀྱིལ་འཁོར་ཆེན་པོའི་དམ་ཚིག་འཛིན་པའི་ཕྱག་རྒྱ་ནི་དམ་ཚིག་གི་ཕྱག་རྒྱའོ། །རྣམ་པར་སྣང་མཛད་ལ་སོགས་པའི་དམ་ཚིག་གི་ཕྱག་རྒྱ་གང་ཡིན་པ་དེ་ནི་ཡེ་ཤེས་སུ་འགྱུར་བའོ། །རྡོ་རྗེ་རིན་ཆེན་
ཕྱག་རྒྱ་ནི། །སངས་རྒྱས་ཀུན་གྱི་དབང་བསྐུར་ཐོབ། །ཅེས་བྱ་བ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་བཅོམ་ལྡན་འདས་འཕགས་པ་ནམ་མཁའི་སྙིང་པོའི་དམ་ཚིག་གི་ཕྱག་རྒྱ་གང་ཡིན་པ་དེ་ནི་རྡོ་རྗེ་རིན་ཆེན་གྱི་བདག་ཉིད་ཀྱིས་སངས་རྒྱས་ཐམས་ཅད་ལ་དབང་བསྐུར་བར་གསོལ་
བ་གདབ་སྟེ། དེའི་མཚན་ཉིད་ནི་རྡོ་རྗེ་བསྡམས་པ་ལས་མཐེ་བོང་གཉིས་བསྙམས་ལ་མཛུབ་མོ་གཉིས་བཀུག་པའི་རྩེ་མོ་སྤྲད་པ་ནི་རྡོ་རྗེ་རིན་ཆེན་ཏེ། རྡོ་རྗེ་རིན་ཆེན་དེ་ཉིད་འཆིང་བའི་སྦྱོར་བ་དང་། ཨོཾ་བཛྲ་རཏྣ་ཧཱུཾ་ཞེས་བྱ་བས་དེ་བཞིན་གཤེགས་པ་ཐམས་ཅད་ལ་དབང་བསྐུར་བ་སྦྱིན་
ནོ། །རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ལས་བཤད་པའི་འཕགས་པ་ནམ་མཁའི་སྙིང་པོའི་རྣལ་འབྱོར་བྱས་ཏེ། ཕྱིས་ཕྱག་རྒྱ་འདི་བཅིངས་ནས་བདག་ཉིད་འཕགས་པ་ནམ་མཁའི་སྙིང་པོར་བསྒོམས་ཏེ། སྙིང་པོ་འདི་བཟླས་ན། དེ་བཞིན་གཤེགས་པ་ཐམས་ཅད་ཀྱི་དབང་
བསྐུར་བ་རྡོ་རྗེ་རིན་ཆེན་འགྲུབ་པར་འགྱུར་རོ། །རྡོ་རྗེ་ནོར་བུ་ཆེ་བཅིངས་ནས། །རྡོ་རྗེ་རིན་ཆེན་མགུ་བར་འགྱུར། །ཞེས་བྱ་བ་ནི་རྡོ་རྗེ་བསྡམས་པ་བཅིངས་ལ། མཛུབ་མོ་རྒྱབ་ཏུ་བསྐུམས་ནས། རྡོ་རྗེ་མཐེ་བོང་དང་སྦྱར་བ་འདི་ནི་རྡོ་རྗེ་དམ་ཚིག་གི་ཕྱག་རྒྱའོ། །འདི་བཅིངས་ལ་ཨོཾ་སརྦྦ་
ཏ་ཐཱ་ག་ཏ་ཨ་ཤ་པ་རི་པཱུ་ར་ནི་མ་ཧཱ་རཏྣ་ཧཱུཾ། ཞེས་གསུངས་ཏེ་བྱ་བ་གང་གི་ཚེ་རྡོ་རྗེ་དབྱིངས་ལས་བཤད་པའི་རྣམ་པར་སྣང་མཛད་ཀྱི་རྣལ་འབྱོར་བྱས་ལ་བཟླས་པ་དེའི་ཚེ་དེ་བཞིན་གཤེགས་པ་ཐམས་ཅད་ཀྱི་དབང་བསྐུར་བའི་དངོས་གྲུབ་ཐོབ་པར་འགྱུར་བ་དེའི་ཕྱིར། རྡོ་རྗེ་རིན་ཆེན་འགྲུབ་
པར་འགྱུར། །ཞེས་གསུངས་ཏེ། བག་ཆགས་དང་བཅས་པའི་ཉོན་མོངས་པ་སྤངས་པས་ནམ་མཁའ་དང་མཉམ་པའི་ཡེ་ཤེས་ཐོབ་ཅེས་བྱ་བའི་དོན་ཏོ། །རྡོ་རྗེ་གཉིས་ལས་ནོར་བུ་བྱས། །ཞེས་བྱ་བ་ནི་རྡོ་རྗེ་ཁུ་ཚུར་གཉིས་ཀྱི་མཛུབ་མོ་གཉིས་ནོར་བུར་བྱའོ། །རྡོ་རྗེ་འཛིན་