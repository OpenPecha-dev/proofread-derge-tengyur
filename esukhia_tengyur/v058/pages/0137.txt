མོ་གཉིས་མཐེ་བོ་གཉིས་ཀྱིས་ལེགས་སོ་ཞེས་བྱ་བ་སྟེར་བའི་ཚུལ་དུ་བྱེད་པ་འདི་ནི་པདྨ་དགྱེས་པའི་གཟུངས་ཀྱིའོ། །དེ་བཞིན་རྡོ་རྗེ་བསྡམས་པ་ལས། །སོར་མོ་རྣམས་ཀྱི་ངོས་སྦྱར་ལ། །མཐེ་བོང་གཉིས་ཀྱིས་མནན་ནས་ནི། །མཛུབ་མོ་མཉམ་པར་སྦྱར་བའོ། །ཞེས་བྱ་
བ་ནི་རྡོ་རྗེ་བསྡམས་པ་ནང་དུ་བཅིངས་ལ། སོར་མོ་ཐམས་ཅད་ཕན་ཚུན་གདོང་སྦྱར་ནས། མཛུབ་མོ་གཉིས་མྱུ་གུ་ལྟར་བྱས་ནས། མཐེ་བོ་གཉིས་ཀྱིས་དམ་དུ་བཟུང་སྟེ། དཔྲལ་བའི་ཕྱོགས་སུ་གཞག་པ་འདི་ནི་པདྨ་ཁྲོ་གཉེར་མའོ། །དེ་ཉིད་སྙིང་གར་ཉི་མ་བྱ། །ཞེས་བྱ་བ་ནི་
ཁྲོ་གཉེར་གྱི་ཕྱག་རྒྱ་ཉིད་སྙིང་གར་ཉི་མའི་དཀྱིལ་འཁོར་གྱི་ཚུལ་དུ་བྱེད་པ་ནི་པདྨ་ཉི་མའི་གཟུངས་ཀྱིའོ། །སྤྱི་བོར་པདྨོ་རྒྱལ་མཚན་བྱ། །ཞེས་བྱ་བ་ནི་པདྨ་ཉི་མའི་གཟུངས་ཀྱི་ཕྱག་རྒྱ་ཉིད་ལས་དཔུང་པ་གཉིས་བརྐྱང་ནས་སྤྱི་བོར་འཇོག་པ་འདི་ནི་པདྨ་ཟླ་བའི་རྒྱལ་མཚན་གྱི་གཟུངས་
ཀྱིའོ། །ཕབ་སྟེ་ཁ་འགྲམ་གཞག་པ་ནི། །པདྨ་ཆེར་དགོད་པ་ཡི་ཚུལ། །ཞེས་བྱ་བ་ནི་པདྨ་ཟླ་བ་རྒྱལ་མཚན་གྱི་གཟུངས་ཀྱི་ཕྱག་རྒྱ་ཉིད་དགོད་པའི་ཚུལ་གྱིས་བསྐོར་ནས་ཁའི་ཕྱོགས་སུ་གཞག་པ་འདི་ནི་པདྨ་བཞད་པའི་གཟུངས་ཀྱིའོ། །རྡོ་རྗེ་ནང་དུ་བསྡམས་བྱས་ནས། །ཆོས་ཀྱི་རྡོ་རྗེ་
ཚུལ་བྱས་ཏེ། །མཐེའུ་ཆུང་སྤྱི་བོར་རབ་མཉམ་པ། །འདི་ནི་སྒྲོལ་མའི་དམ་ཚིག་ཡིན། །ཞེས་བྱ་བ་ནི་རྡོ་རྗེ་བསྡམས་པ་ནང་དུ་བཅིངས་ལ་གུང་མོ་གཉིས་མྱུ་གུ་ལྟར་བྱས་ལ། མཐེའུ་ཆུང་དང་མཐེ་བོ་ཡང་མྱུ་གུ་ལྟར་བྱས་པ་འདི་ནི་པདྨ་སྒྲོལ་མའི་གཟུངས་ཀྱིའོ། །དེ་བཞིན་རྡོ་རྗེ་བསྡམས་
པ་ལས། །མཛུབ་གུང་པདྨོ་རལ་གྲིར་བྱ། །ཞེས་བྱ་བ་ནི་རྡོ་རྗེ་བསྡམས་པ་ནང་དུ་བཅིངས་ལ་མཛུབ་མོ་གཉིས་པདྨ་རལ་གྲི་ལྟ་བུར་བྱས་པ་འདི་ནི་པདྨ་རྣོན་པོའི་གཟུངས་ཀྱིའོ། །དེ་བཞིན་ནང་དུ་འཁོར་ལོ་བྱ། །ཞེས་བྱ་བ་ནི་རྡོ་རྗེ་བསྡམས་པ་ནང་དུ་བཅིངས་ལ། གཡོན་པའི་མཐེ་བོང་ནང་དུ་
བཅུག་སྟེ། གཡས་པའི་མཐེ་བོས་སྟེང་དུ་བརྐྱང་ནས་མཐེའུ་ཆུང་གཉིས་པདྨ་ལྟར་བྱས་ཏེ། རྡོ་རྗེ་བསྡམས་པ་ནང་དུ་བཅིངས་པ་མ་བཀྲོལ་བར་སོར་མོ་ལྷག་མ་རྣམས་འཁོར་ལོའི་ཚུལ་དུ་བརྐྱང་བ་འདི་ནི་རྡོ་རྗེ་རྒྱུའི་གཟུངས་ཀྱིའོ། །བཟླས་པ་ཟིན་པ་དེ་བཞིན་ནོ། །ཞེས་བྱ་བ་ནི་པདྨ་རྒྱུའི་