པ་ཐམས་ཅད་དུ་ཡང་ཞེས་པ་ལ་སོགས་པས་རྒྱས་པར་བཤད་ཟིན་པའི་དོན་སླར་ཡང་མདོར་བསྡུས་པས་བདེ་བླག་ཏུ་གཟུང་བའི་དོན་དུ་གསུངས་སོ། །ཡོན་ཏན་དང་འབྲེལ་པའི་ཁྱད་པར་ལས་ཞེས་པ། ཇི་སྐད་དུ་སྤྱི་ཐ་དད་པ་མངོན་པར་གསལ་བར་བྱེད་པ་ཉིད་ཀྱི་ཕྱིར་ཞེས་
བཤད་པ་ལྟ་བུའོ། །ཡོན་ཏན་ནི་འདིར་སྤྱིའི་ཁྱད་པར་དུ་མངོན་པར་དགོངས་ཏེ། དེ་དང་འབྲེལ་པའོ། །དེ་ཐ་དད་པ་ལས་ཐ་དད་པར་ཁས་ལེན་པ་ན་རྫས་དུ་མ་ཉིད་དུ་ཐལ་བར་འགྱུར་རོ། །ནུས་པ་ཐ་དད་པའི་ཕྱིར་ནི་ཇི་སྐད་དུ་བཤད་པ། ནུས་པ་ཐ་དད་པ་རང་གི་སྤྱི་མངོན་པར་གསལ་བར་བྱེད་པ་ཉིད་
ཀྱི་ཕྱིར་རྫས་ལ་སོགས་པ་རྣམས་ལ་ཐ་དད་པ་ཡིན་གྱི་ཞེས་པའོ། །མངོན་པར་རྗོད་པ་ཐ་དད་པ་ལས་ནི་ཇི་སྐད་བཤད་པ། སྒྲ་ལས་བྱུང་བ་རྣམས་ཀྱི་རེ་ཞིག་མངོན་པར་རྗོད་པར་བྱེད་པས་སྒྲས་བྱས་པ་ཞེས་དང་། ཇི་སྐད་བཤད་པ། ནག་པ་ལ་སོགས་པ་བཞིན་དུ་མངོན་པར་རྗོད་པ་ཐ་དད་པ་ལས་ཀྱང་ཐ་
དད་པ་མཐོང་ངོ་ཞེ་ན་ཞེས་སོ། །དེ་ལྟར་དེ་དང་ལྡན་པ་རྗོད་པར་བྱེད་པའི་ཕྱོགས་ལ་གཞི་མཐུན་པ་ཉིད་མེད་པའོ། །ཁྱད་པར་ཁྱད་པར་བྱ་ཉིད་ནི། །རང་དབང་མེད་ཕྱིར་སྔར་བརྗོད་ཟིན། །ཞེས་པ། དེ་ལྡན་རང་དབང་མེད་ཕྱིར་མིན། །ཞེས་པ་འདིར་དེ་དང་ཐ་དད་མེད་པར་བཤད་དོ། །དེ་ལས་ཐ་དད་
མ་ཡིན་པ་ཉིད་ལ་ཡང་ཇི་ལྟར་གཞི་མཐུན་པ་ཉིད་མི་སྲིད་པ་དེ་ལྟར་ཁྱད་པར་དང་ཁྱད་པར་དུ་བྱ་བའི་དངོས་པོ་ཡང་སྟེ། ཐ་དད་པས་སྤྱི་ཁྱད་པར་དུ་བྱ་བ་ཡིན་གྱི་ཐ་མི་དད་པས་ནི་མ་ཡིན་པས་སོ། །སྒྲ་ནི་འཇུག་པ་དང་མི་འཇུག་པའི་དོན་ཅན་ཉིད་ཀྱི་ཕྱིར་ན་རྗེས་སུ་འགྲོ་བ་དང་ལྡོག་པས་བསྐུལ་
བས་ཐ་སྙད་ཀྱི་ཡན་ལག་ཉིད་ཡིན་གྱི། རྣམ་པ་གཞན་དུ་ནི་མ་ཡིན་ནོ་ཞེས་བསྟན་པའི་ཆེད་དུ་སྔར། བྱས་སོགས་བཞིན་དུ་རང་དོན་ལ། །གཞན་སེལ་བ་ཡི་སྒྲ་རྗོད་བྱེད། །ཅེས་བཤད་ཅིང་། དེ་ནི་དེའི་དམིགས་བསལ་གཞན་ཉིད་ན་ཡང་ཞེས་པ་ལ་སོགས་པས་གསུངས་སོ། །གང་མཆོག་
ཏུ་སྤངས་པ་ནི་གཞན་སེལ་བར་བྱེད་དོ་ཞེས་པ་དེ་སྤྱི་དང་བྱེ་བྲག་དང་རྣམ་གྲངས་ཀྱི་སྒྲའི་དོན་ཡོངས་སུ་སྤངས་པས་ཞེས་པའོ། །གཞན་ཉིད་དུ་མཚུངས་ན་ཡང་ཞེས་པས་ཐལ་བར་འགྱུར་བའི་རྒྱུ་གསུངས་སོ། །དགག་པ་ནི་ཐལ་བར་འགྱུར་བ་སྔོན་མ་ཅན་ཉིད་ཀྱི་ཕྱིར་དང་། གཞན་ཉིད་ཀྱང་