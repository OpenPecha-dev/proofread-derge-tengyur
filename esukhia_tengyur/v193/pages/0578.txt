གི་དོན་ལ་མཁས་པ་ཉེ་བར་སྐྱེས་པ་དེ་རྣམས་ཀྱི་ཡན་ལག་མེད་པའི་ངག་ཁོ་ན་ལས་ཆ་ཤས་མེད་པའི་ངག་གི་དོན་གྱི་ཡུལ་ཅན་གྱི་སྤོབས་པར་འགྱུར་རོ། །གལ་ཏེ་ཚིག་དང་དེའི་དོན་ཏེ། འདི་གཉིས་ཀ་བརྡ་ལས་བྱུང་བ་ཡིན་ན། འོ་ན་སྒྲ་དང་དོན་དངོས་ངག་ཅི་ཞིག་ཡིན་ཞེ་ན་གསུངས་
པ། ངག་ཉིད་ཁོ་ན་དང་ཞེས་པ་ལ་སོགས་པའོ། །ཅིའི་ཕྱིར་འདི་ཡིན་ཞེ་ན་གསུངས་པ། དེ་དག་ཐ་མི་དད་པ་ཉིད་ཀྱི་ཕྱིར་ཞེས་པ། ངག་ལ་ཚིག་ལ་སོགས་པ་ཆ་ཤས་སུ་གྱུར་པ་རྣམས་མ་ཡིན་ཞིང་། ངག་གི་དོན་ལ་ཚིག་གི་དོན་རྣམས་ཀྱང་མ་ཡིན་ཏེ། དེ་རྣམས་རབ་ཏུ་བརྟགས་
པ་ཉིད་ཀྱི་ཕྱིར། རང་བཞིན་དང་རྐྱེན་བཞིན་དང་། དེ་དག་གི་དོན་བཞིན་ནོ། །གང་གཞན་ཚིག་ལ་སྒྲ་འཛིན་པར་མངོན་པར་རློམ་ཞིང་ཚིག་གི་དོན་ལ་ཡང་སྒྲའི་དོན་འཛིན་པར་མངོན་པར་རློམ་པ་ཕྱིན་ཅི་ལོག་པའོ། །དེ་ནི་རབ་ཏུ་བརྟགས་པ་ལས་ཏེ་ལྕགས་ཀྱུ་མེད་པ་ཉིད་ཀྱི་ཕྱིར་
ཏེ། རང་དབང་ཉིད་ཀྱི་ཕྱིར་ཞེས་པའི་དོན་ཏོ། །རང་དབང་ཉིད་ཀྱང་དོན་ལ་མི་ལྟོས་པ་ཉིད་ཀྱིས་ཏེ། དེ་ཉིད་ཀྱི་ཕྱིར་ཡང་འདི་ནི་དངོས་པོ་ལས་འདས་ནས་འཇུག་བཞིན་པ་ནི་རྣམ་པར་གཅད་པར་མི་ནུས་སོ། །ཡང་གང་རྣམས་ཞེས་པ་ལ་སོགས་པ་སྟེ་སྤོབས་པ་སྨོས་པ་ནི་ངག་
ཀུན་ནས་སློང་བར་བྱེད་པ་ཉེ་བར་མཚོན་པའོ། །དེའི་ཕྱིར་དེས་བརྗོད་འདོད་ཀྱང་འཕེན་ཏེ། སྤོབས་པ་དང་བརྗོད་འདོད་སྤངས་ནས་ཞེས་པའི་དོན་ཏོ། །དེ་ལས་གཞན་ཕྱི་རོལ་གྱི་དོན་བ་ལང་ལ་སོགས་པའམ། ངག་ཕྱི་རོལ་གྱི་དོན་རྣམས་ཀྱི་འབྲེལ་པ་ཕན་ཚུན་ཕན་འདོགས་
པའི་མཚན་ཉིད་ཅན་སྒྲ་དོན་དུ་རྟོགས་པར་བྱེད་པ་དེ་རྣམས་ཀྱི་ཡང་དེ་རྟོགས་པ་ཙམ་སྟེ། རིགས་པ་མེད་པ་དོན་གྱིས་སྟོང་པ་ཞེས་པའི་དོན་ཏོ། །འདིས་ནི་སྤོབས་པ་དང་བརྗོད་འདོད་ནི་ངག་གི་དོན་ཏོ་ཞེས་རང་གི་ལུགས་གསལ་བར་བྱེད་དོ། །ཅིའི་རྒྱུས་རྣམ་པར་རྟོག་པ་ཙམ་ཡིན་ཞེ་ན་
གསུངས་པ། ཇི་ལྟར་གོམས་བཞིན་ཞེས་པ་ལ་སོགས་པ་སྟེ། གང་དང་གང་གོམས་པ་ནི་ཇི་ལྟ་བར་གོམས་པའོ། །རང་གི་རྐྱེན་གྱི་རྗེས་བྱེད་པས། །ཞེས་པ། རང་གི་རྐྱེན་ནི་རྣམ་པར་ཤེས་པའི་རྟེན་བག་ཆགས་ཏེ་དེ་དང་རྗེས་སུ་མཐུན་པ་ཉིད་ཀྱིས་སོ། །ཕྱི་རོལ་གྱི་དོན་མེད་ཀྱང་གང་