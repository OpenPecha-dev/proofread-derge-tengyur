གཞན་དུ་ན་གྲོགས་པོ་གཅིག་བྱས་པ་ཁོ་ནས་གྲོགས་པོར་རྟོགས་པས་སོ། །དེ་ལ་ཡོན་ཏན་དང་ལས་ནི་ཤིང་ཤ་པའི་སྒྲས་རྫས་ཀྱི་སྒྲ་སེལ་བར་བྱེད་བཞིན་པ་ལ་གྲོགས་པོའི་གྲོགས་པོའི་དགྲ་བོ་བཞིན་དུ་རྗེས་སུ་ཡི་རང་བར་བྱེད་དོ། །ཡོན་ཏན་གྱི་བྱེ་བྲག་གཟུགས་ལ་སོགས་པ་
རྣམས་དང་ལས་ཀྱི་ཁྱད་པར་འདེགས་པ་ལ་སོགས་པ་རྣམས་ནི་ཤིང་ཤ་པའི་སྒྲས་གྲོགས་པོའི་དགྲ་བོའི་གྲོགས་པོ་བཞིན་དུ་རྫས་ཀྱི་སྒྲས་གཟུགས་ལ་སོགས་པ་དང་འདེགས་པ་ལ་སོགས་པའི་སྒྲ་རྣམས་ཀྱི་གང་རུང་བ་བསལ་བར་བྱ་བཞིན་པ་རྣམས་ལ་བཏང་སྙོམས་སུ་བྱེད་དོ། །འོ་ན་ཤིང་
ཤ་པའི་སྒྲ་ཁོ་ནས་བུམ་པ་ལ་སོགས་པ་རྣམས་དངོས་སུ་སེལ་བ་མ་ཡིན་ནམ། དེ་ལྟར་ན་ཤིང་ཤ་པའི་སྒྲ་བརྗོད་པ་ཁོ་ན་ལས་དེས་སེལ་བ་རྟོགས་པས་སོ་ཞེ་ན་གསུངས་པ། དེ་ལ་ནི། དེ་ན་དངོས་སུ་དེ་སེལ་ཡིན། །ཞེས་པ་ལ་སོགས་པ་དངོས་སུ་མི་སེལ་བ་ལ་རིགས་པ་གསུངས་སོ། །
མ་གྱུར་ཅིག་ཅེས་པ་ལ་སོགས་པ་གལ་ཏེ་དངོས་སུ་སེལ་ན། སྡོང་པོའི་སྒྲ་བཞིན་དུ་ཤིང་གི་སྒྲ་དང་མཚུངས་པའི་དོན་ཅན་དུ་འགྱུར་རོ། །དེ་ལྟར་གྱུར་ན་སྐྱོན་ཞིག་ཏུ་འགྱུར་ཞེ་ན་གསུངས་པ། དེ་ལྟར་ཁྱད་པར་གཞན་རྣམས་ནི། །ཞེས་པ་ལ་སོགས་པའོ། །དེ་ལྟར་གྱུར་ན་པ་ལ་ཤ་ལ་
སོགས་པ་རྣམས་ཤིང་གི་སྒྲ་བཞིན་དུ་ཤིང་ཤ་པའི་སྒྲས་ཀྱང་སེལ་བར་མི་འགྱུར་རོ། །ཇི་ལྟར་ཤིང་གི་སྒྲ་ནི་བུམ་པ་ལ་སོགས་པ་སྤངས་པས་ཤིང་ལེན་པའི་ཕྱིར་པ་ལ་ཤ་ལ་སོགས་པ་རྣམས་སེལ་བ་མ་ཡིན་པ་དེ་ལྟར་ཤིང་ཤ་པའི་སྒྲས་ཀྱང་མི་སེལ་བར་འགྱུར་རོ། །འདིས་ནི་གང་ཤིང་པ་ལ་ཤ་ལ་
སོགས་པ་རྣམས་སྤོང་བ་དེ་ནི་ཤིང་གི་དོན་ཉེ་བར་འཛིན་པ་མ་ཡིན་ཏེ། བུམ་པ་ལ་སོགས་པའི་སྒྲ་བཞིན་ཤིང་ཤ་པའི་སྒྲ་ཡང་པ་ལ་ཤ་ལ་སོགས་པ་རྣམས་སྤོང་ངོ་ཞེས་པ་ཁྱབ་བྱེད་དང་འགལ་བ་གསུངས་སོ། །འདིར་ཡང་ཐལ་བར་འགྱུར་བ་དང་བཟློག་པས་གཏན་ཚིགས་ཀྱི་དོན་མངོན་པར་
བསལ་བར་བྱས་སོ། །ཉུང་ངུ་དང་མང་པོའི་དོན་སེལ་བར་བྱེད་པ་ཉིད་ཀྱིས་ཐ་དད་པ་ཉིད་ཀྱི་ཕྱིར་ཞེས་པ། ཤིང་ཤ་པའི་གསལ་བར་བྱ་བ་མང་པོ་ཉིད་དེ། པ་ལ་ཤ་ལ་སོགས་པ་སྤོང་བའི་ཕྱིར་རོ། །ཤིང་གི་སྒྲ་ནི་ཤིན་ཏུ་ཉུང་བ་སྟེ། པ་ལ་ཤ་ལ་སོགས་པ་རྣམས་མི་སྤོང་བའི་ཕྱིར་རོ། །