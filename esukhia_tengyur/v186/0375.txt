རྟོགས་ཞེས་བྱ་བ་དེ་བྱུང་བ་ཡིན་ནོ། །དེའི་ཕྱིར་མ་བཟུང་བ་བཞིན་དུ་བཟུང་བ་ལ་ཡང་ཅི་ལྟར་དྲན་པར་འགྱུར་ཞེས་བྱ་བ་འདི་གནས་སོ་གང་གི་ཕྱིར་དེ་ལྟར་ཡིན་པ་དེའི་ཕྱིར་རོ། །འདི་ནི་ཞེས་བྱ་བ་ནི། འོན་ཏེ་བདག་ཤེས་ཞེས་བྱ་བ་ལ་སོགས་པའོ། །དེ་ལྟ་ན་ཡང་ཅི་ལྟར་སྒྲ་རྟག་པ་
ཉིད་མ་ཡིན་ཞེ་ན། དེའི་ཕྱིར་ཞེས་བྱ་བའོ། །གལ་ཏེ་སྒྲ་རྣམས་རྟག་པ་ཡིན་ན་དེའི་ཚེ་བརྩལ་མ་ཐག་ཏུ་སྔ་མའི་རང་བཞིན་དང་མ་སྦྱར། འཛིན་པ་སྲིད་པ་མ་ཡིན་ན་དེ་ལྟར་འཛིན་པ་ཡང་ཡིན་ཏེ་དེས་ནའོ། །ཅི་སྐད་དུ་ཞེས་བྱ་བ་ལ་སོགས་པས་ནི་སྔར་བརྗོད་པའི་རྩོད་པ་སྟོན་པར་བྱེད་དོ། །རྩོལ་བས་ནི་སྒྲའི་
རང་གི་ངོ་བོ་སྐྱེད་ལ། དེས་ནི་ཤེས་པ་ཡིན་པས་ན། སྒྲ་མི་རྟག་པའི་ཕྱོགས་ལ། ཤེས་པ་ལ་བརྩལ་མ་ཐག་ཏུ་འབྱུང་བ་ཉིད་མི་འཐད་དོ་ཞེས་བྱ་བའི་རྩོད་པ་གཞན་གྱི་ཕྱོགས་ལ་གནས་དེ་སྤངས་པ་ཡིན་ནོ། །གཞན་དག་ཀྱང་སྒྲ་ནི་རྟག་པ་ཡིན་པའི་ཕྱིར་རྩོལ་བས་ནི་ཤེས་པ་ཁོ་ན་སྐྱེད་པ་ཡིན་ནོ་ཞེས་འདོད་
པ་ཡིན་ནོ། །ད་ནི་དེ་རྣམ་པ་གཞན་གྱི་སྒོ་ནས་སྤང་བར་བྱ་བ་སྟེ། ཅི་ལྟར་ཞེ་ན། བརྗོད་པ་གལ་ཏེ་ཞེས་བྱ་བའོ། །བརྩལ་མ་ཐག་པར་ཡང་འགྱུར་བ་ཡིན་ཏེ་རང་གི་ངོ་བོ་འབའ་ཞིག་ལས་ནི་ཡིན་པར་མ་ཟད་དོ། །གལ་ཏེ་མི་རྟག་པའི་ཕྱོགས་ལ། བརྒྱུད་ནས་དེའི་དེ་མ་ཐག་པར་འབྱུང་བ་མ་ཡིན་ནམ་ཞེ་ན། འདིར་
ཞེས་སྨོས་ཏེ། བརྩལ་མ་ཐག་ཏུ་འབྱུང་བ་ཉིད་ལའོ། །བརྟག་པ་འདི་ནི་སྐབས་སུ་ཉེ་བར་མཁོ་བ་མེད་པའི་ཕྱིར་རོ། །རྩོལ་བ་ཡོད་ན་ཤེས་པ་འབྱུང་བ་གང་ཡིན་པ་དེ་ནི་མི་རྟག་པའི་འབྲས་བུ་ཡིན་ནོ་ཞེས་བྱ་བ་ཙམ་ཞིག་སྒྲ་ནི་མི་རྟག་སྟེ། །བརྩལ་མ་ཐག་ཏུ་འབྱུང་བའི་ཕྱིར་ཞེས་བྱ་བའི་སྒྲས་བརྗོད་པར་འདོད་
པའི་ཕྱིར་རོ། །གང་གི་ཕྱིར་དེ་ལྟར་བརྩལ་མ་ཐག་ཏུ་འབྱུང་བ་ཉིད་འབྲས་བུའི་གཏན་ཚིགས་དང་། རང་བཞིན་གྱི་གཏན་ཚིགས་ཀྱང་ཡིན་པ་དེའི་ཕྱིར་རོ། །འདི་ཉིད་ཀྱིས་ཞེས་བྱ་བ་ནི་བརྩལ་མ་ཐག་ཏུ་འབྱུང་བའི་ཕྱིར་ཞེས་བྱ་བ་ཉིད་ཀྱིས་སོ། །དབྱེ་བ་གཞན་ནི་ཞེས་བྱ་བ་ལྡན་པ་ལ་སོགས་པའོ། །དུ་བ་
ལ་སོགས་པའི་ཡོད་པ་གང་ཞིག་བསྒྲུབ་པར་བྱ་བ་གང་མེད་ན་མི་འབྱུང་བའམ། ཤིང་ཤ་པ་ལ་སོགས་པ་གང་གིས་རང་གི་བདག་ཉིད་ཤིང་ཤ་པ་མེད་ཀྱང་ཡོད་པའི་ཕྱིར་ན་རྣམ་པར་དབྱེར་ཡོད་པ་ཅན་གྱི་ཤིང་ཉིད་གང་ཡིན་པ་དེ། དུ་བ་དང་ཤིང་ཤ་པ་ལ་སོགས་པའི་དོན་དེ་ནི་མེ་དང་ཤིང་ཉིད་ལ་སོགས་