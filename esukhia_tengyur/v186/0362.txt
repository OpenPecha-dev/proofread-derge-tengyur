རྟག་པ་ཉིད་ལ་སོགས་པ་སྒྲུབ་པའི་ཐ་སྙད་ཀྱི་ཅི་ཞིག་བྱ་ཞེ་ན། མཁས་པའི་སྐྱེ་བོ་ཞེས་བྱ་བའོ། །འདི་ཉིད་ནི་འཆད་བཞིན་པའོ། །གང་ལ་ནི་སྐད་ཅིག་ལའོ། །ཅི་ལྟར་སྐད་ཅིག་མ་ཉིད་བསྒྲུབ་ཅེ་ན། དེའི་ཕྱིར་ཞེས་བྱ་བའོ། །གང་གི་ཚེ་ཞེས་བྱ་བ་ནི་བརྩལ་མ་ཐག་ཏུ་འབྱུང་བ་སྟེ། གང་ཞིག་བརྩལ་མ་ཐག་
ཏུ་འབྱུང་བའི་ཤེས་པ་ཞེས་བྱ་བའི་དོན་ཏོ། །གང་ཞེས་བྱ་བ་ནི་ཡུལ་གྱི་རང་བཞིན་ནོ། །དེའི་ཚེ་དེ་ཞེས་བྱ་བ་ནི། དེའི་ཚེ་ཁོ་ན་དེ་བརྗོད་པ་ཡིན་ཏེ། མི་རྟོག་པ་ཡིན་ནོ་ཞེས་བྱ་བའི་དོན་ཏོ། །ཅིའི་ཕྱིར་ཞེ་ན། སྔོན་དང་ཕྱི་མའི་ཞེས་བྱ་བའོ། །འདི་ཉིད་བརྗོད་པ་ནི་གང་ཞིག་ཅི་ལྟར་ཞེས་བྱ་བའོ། །གཏན་ཚིགས་
འདི་ལ་སྐད་ཅིག་པ་མ་ཡིན་པར་སྨྲ་བ་གཞན་དག་མ་ངེས་པ་ཉིད་དུ་བརྗོད་པ་ནི། ཅི་ལྟར་སྨྲ་ཞེ་ན། གལ་ཏེ་ཞེས་བྱ་བའོ། །མེད་པ་མ་ཡིན་ནོ་ཞེས་བྱ་བ་ནི་སྔ་མ་དང་ཕྱི་མའི་རང་བཞིན་ནོ། །དུས་གཞན་དུ་ཞེས་བྱ་བ་ནི། བར་གྱི་རང་བཞིན་འཛིན་པའི་དུས་ལས་དུས་གཞན་ཏེ། འདས་པའམ་མ་འོངས་པ་དེར་
རོ། །དེ་ནི་སྔ་ཕྱིའི་རང་བཞིན་ནོ། །དེའི་ཚེ་ནི་ཞེས་བྱ་བ་ནི་དུས་གཞན་དུ་ནིའོ། །ཅི་ལྟར་དེའི་ཚེ་དམིགས་ཤེ་ན། འདི་ལྟར་ཞེས་བྱ་བའོ། །གང་དུ་ནི་ཡུལ་དུའོ། །དམིགས་པའི་མཚན་ཉིད་ནི་མིག་ལ་སོགས་པའི་ཚོགས་པའི་ནང་དུ་<ཆུད་,ཚུད་>པའི་དོན་ཏོ། །དེ་དམིགས་པ་མཚོན་པའི་ཕྱིར་རོ། །དེའི་
དངོས་པོ་ནི་དམིགས་པའི་མཚན་ཉིད་ཉིད་དེ་དོན་གང་ཡིན་པའོ། །དེར་ནི་ཉེ་བར་དམིགས་སོ་ཞེས་བྱ་བའོ། །འདི་ག་ལས་ཤེ་ན། བུམ་པ་ཞེས་བྱ་བའོ། །དེ་འདྲ་བ་ཞེས་བྱ་བ་ནི་དམིགས་པའི་མཚན་ཉིད་ཐོབ་པའོ། །དོན་ལ་བརྗོད་པ་ནི་དེ་བཞིན་དུ་ཞེས་བྱ་བའོ། །གང་ཚེ་ཞེས་བྱ་བ་ནི་དུས་གཞན་
ནའོ། །གཞན་གྱི་ཚེ་ཞེས་བྱ་བ་ནི་བར་གྱི་རང་བཞིན་འཛིན་པའི་དུས་ན་སྔ་མ་དང་ཕྱི་མའི་རང་བཞིན་དེ་ནི་དམིགས་པར་བྱ་བའི་རང་བཞིན་དེ་འདྲ་བ་ཉིད་མིན་པས་སོ། །གཅིག་ཉིད་ན་ཞེས་བྱ་བ་ནི་ད་ལྟར་གྱི་རང་བཞིན་དང་སྔ་མ་དང་ཕྱི་མའི་དུས་ན་ཡོད་པའི་རང་བཞིན་དུ་གཅིག་ནའོ། །དེ་དང་དེ་མིན་ཏེ་
དམིགས་པའི་མཚན་ཉིད་དུ་གྱུར་པ་དང་མ་གྱུར་པ་ཅི་ལྟར་འགྱུར། དམིགས་པའི་མཚན་ཉིད་དུ་གྱུར་པ་ཁོ་ནར་འགྱུར་རོ་ཞེས་བྱ་བའི་དོན་ཏོ། །འོན་ཏེ་དུ་མ་ཉིད་དུ་ཁས་ལེན་ན། དེའི་ཚེ་དེ་ལྟར་རང་བཞིན་སྔར་བཟུང་བ་དེ་ཉིད་ཕྱིས་དམིགས་སོ་ཞེས་བྱ་བར་མི་འཐད་དེ། གཞན་ཁོ་ན་དམིགས་པའི་ཕྱིར་