ཅི་ལྟར་ལྡོག་པ་ཁོ་ན་ཡིན་ཞེ་ན། དྲན་པ་ཞེས་བྱ་བའོ། །འོ་ན་ངོ་ཤེས་པས་མཐོང་ཞེ་ན། དྲན་པ་ཡང་ཞེས་བྱ་བའོ། །ཚད་མ་མ་ཡིན་པ་ཡང་མངོན་སུམ་གྱི་གསལ་བ་ལ་འཇུག་པའི་ཕྱིར་རོ། །གལ་ཏེ་བདག་མེད་ན། གཞན་གྱིས་མཐོང་བ་གཞན་གྱིས་ཅི་ལྟར་དྲན་ཏེ། ལྷ་སྦྱིན་
གྱིས་མཐོང་བ་ནི་མཆོད་སྦྱིན་གྱིས་མཐོང་བ་མ་ཡིན་ནོ་ཞེ་ན། གལ་ཏེ་ཞེས་བྱ་བའོ། །གཞན་གྱི་ཁྱད་པར་གྱིས་ཞེས་བྱ་བ་ནི་དྲན་པ་སྐྱེད་པར་བྱེད་པའི་མྱོང་བ་དང་བཅས་པ་ཉེ་བར་ལེན་པར་གྱུར་པའི་ལུས་ཀྱི་སྐད་ཅིག་གི་ཁྱད་པར་ཅན་གྱི་དམིགས་པས་ཞེས་ཁ་བསྐངས་ཏེ་ཉེ་བར་ལེན་པར་གྱུར་པའི་ལུས་
ཀྱི་སྐད་ཅིག་གི་ཁྱད་པར་གྱིས་དྲན་པར་འགྱུར་རོ་ཞེས་སྦྱར་རོ། །གལ་ཏེ་མཐོང་བ་དང་བཅས་པ་གཞན་དག་ཀྱང་དྲན་པའི་རྒྱུ་ཅི་སྟེ་མ་ཡིན་ཞེ་ན། གང་གིས་ཞེས་བྱ་བའོ། །གཞན་མ་ཡིན་པ་ཞེས་བྱ་བ་ནི་རྒྱུ་ཐ་དད་པ་མ་ཡིན་པའོ། །གལ་ཏེ་དེ་ལྟ་ན་ཡང་བདག་དྲན་པའི་རྒྱུ་ཅི་སྟེ་མ་ཡིན་ཞེ་ན།
བདག་ཡོད་པ་ཞེས་བྱ་བའོ། །འོ་ན་ཅི་ལྟར་དྲན་ཞེ་ན། འོན་ཀྱང་ཞེས་བྱ་བའོ། །དེ་ལྟ་ན་མ་ཡིན་ན་ཞེས་བྱ་བ་ནི། བདག་ནི་ཡོད་པ་ཉིད་ཀྱིས་དྲན་པ་ཡིན་ནའོ། །འདི་ནི་ཉེ་བར་མཚོན་པ་སྟེ། བདག་གཞན་གྱིས་མྱོང་བ་ལ་ཡང་བདག་གཞན་གྱི་དྲན་པ་ཡང་ཐལ་བར་འགྱུར་རོ། །ཐམས་ཅད་ཀྱི་ཚེ་དང་
ཐམས་ཅད་ཀྱི་དྲན་པའི་ལན་གྱིས་དོགས་པ་ནི་གལ་ཏེ་ཞེས་བྱ་བའོ། །འོ་ན་ཅི་སྐད་བརྗོད་སྙམ་ན། གལ་ཏེ་ཞེས་བྱ་བའོ། །ཅིའི་ཕྱིར་དེ་སྐད་བརྗོད་སྙམ་ན། དྲན་པ་པོ་ཞེས་བྱ་བའོ། །དེ་ལྟ་མིན་ན་ཞེས་བྱ་བ་ནི། དེ་འགྱུར་ན་འགྱུར་བ་དང་རྗེས་སུ་འགྲོ་བ་དང་ལྡོག་པ་མེད་པ་ཡིན་ན། རྒྱུ་དང་འབྲས་
བུའི་རྣམ་པར་གཞག་པ་མེད་པར་འགྱུར་རོ། །དེ་བཞིན་དུ་བདག་ཀྱང་དྲན་པའི་རྒྱུ་ཅི་སྟེ་མ་ཡིན་ཞེ་ན། དྲན་པ་ནི་ཞེས་བྱ་བའོ། །མི་འགྱུར་ན་ཞེས་བྱ་བ་ནི་དྲན་པར་རོ། །དེ་ལྟ་ཡིན་ན་ཞེས་བྱ་བ་ནི་ཁྱབ་པ་དང་རྟག་པ་ཡིན་ནའོ། །ཁྱད་པར་ཡོད་པར་དོགས་པ་ནི། འོན་ཏེ་ཞེས་བྱ་བའོ། །དེ་ཞེས་བྱ་བ་
རྟག་པ་ལ་སོགས་པའི་ཡོན་ཏན་དང་ལྡན་པའོ། །དེ་ལྟར་ཡིན་པར་ཞེས་བྱ་བ་ནི། དྲན་པ་དང་ཉམས་སུ་མྱོང་བ་པོར་རོ། །དེ་ལྟ་ཡིན་དང་ཞེས་བྱ་བ་ནི་ཐུན་མོང་དུ་རྟོགས་པ་ནའོ། །དེ་ཡང་ནི་བདག་གོ། །ཅི་ལྟར་མི་མཐུན་པ་མ་ཡིན་ཞེ་ན། ཁྱབ་པ་དང་ཞེས་བྱ་བའོ། །མི་མཐུན་པ་ཡོད་པར་དོགས་པ་