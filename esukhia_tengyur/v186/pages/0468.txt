དམིགས་པ་ཡིན་པ་དེས་ནའོ། །གྲུབ་པའི་མི་དམིགས་པ་དེས་ཀྱང་རང་ཉིད་ཙམ་གྱི་འཇུག་པ་གང་ལ་ཡོད་པ་སྟེ་དེ་དག་དགག་པར་བྱ་བ་མེད་པའི་རྣམ་པར་གཞག་པ་དེའི་གོ་བྱེད་དེ་འཇུག་པ་ཡིན་ནོ། །དེ་ཉིད་ཀྱི་ཕྱིར་གཞན་གྱི་ཚེ་རུང་བ་ཉིད་བསྒྲུབ་པར་བྱ་བ་ཡིན་ནོ། །འོ་ན་དོན་མེད་པ་གང་
ཞིག་ཡིན་ཞེ་ན། དེས་ན་ཞེས་བྱ་བ་སྟེ། གང་གི་ཕྱིར་དངོས་པོ་མེད་པ་གཞན་མ་ཡིན་པ་དེས་ནའོ། །རང་བཞིན་ནི་ངེས་པའི་ས་ཕྱོགས་ཀྱི་དམིགས་པའི་རང་བཞིན་མི་དམིགས་པ་གང་ཡིན་པ་ཉིད་དངོས་པོ་མེད་པ་ཡིན་ནོ། །འོ་ན་ཞེས་བྱ་བ་ནི། ཅི་ལྟར་དོན་རང་ལས་མི་འགྲུབ་ཀྱི་འོན་ཀྱང་རང་གི་
ཤེས་པ་ལས་ཡིན་པ་དེ་བཞིན་དུ་དོན་མེད་པ་ཡང་རང་ལས་མ་ཡིན་ཏེ། འོན་ཀྱང་རང་གི་ཤེས་པ་མེད་པ་ལས་ཡིན་ནོ་ཞེས་བྱ་བའི་དོན་ཏོ། །དེ་ལྟར་ཡིན་མོད་ཀྱི་འོན་ཀྱང་ཐུག་པ་མེད་པ་ལས་ཅི་ལྟར་ཐར་སྙམ་ན། དམིགས་པ་ཡོད་པ་ནི་ཞེས་བྱ་བའོ། །ཤེས་པ་ནི་རང་ཉིད་ཀྱིས་འགྲུབ་
པས་ན་དེ་མེད་པ་ཡང་རང་ལས་འགྲུབ་པའི་ཕྱིར་ཐུག་པ་མེད་པ་མ་ཡིན་ནོ། །དངོས་པོ་མེད་པ་ནི་ནམ་ཡང་རང་ལས་འགྲུབ་པ་མི་སྲིད་པས་ན་ཐུག་པ་མེད་པ་ཁོ་ནའོ་ཞེས་ལན་བརྗོད་པ་ནི་དེ་ནི་ཞེས་བྱ་བའོ། །ཅི་ལྟར་བབ་ཅོལ་ཆོས་ཤེ་ན། །གལ་ཏེ་ཞེས་བྱ་བའོ། །གཞན་ཞེས་བྱ་བ་ནི་
དོགས་པ་བསུ་བ་སྟེ། ཤེས་པ་གཞན་རང་རིག་པས་དམིགས་པའི་ཕྱིར་ན་ཤེས་པ་མེད་པ་ནི་མངོན་སུམ་ཉིད་ཀྱིས་གྲུབ་པ་ཡིན་ཏེ། དེས་ན་ཐུག་པ་མེད་པ་མ་ཡིན་ནོ་ཞེས་བསམས་པའོ། །ཅི་སྟེ་ཞེས་བྱ་བ་ལ་སོགས་པས་ནི་རྩོད་པ་ཉིད་རྣམ་པར་འགྲེལ་པའོ། །གཞན་གྱི་
མངོན་སུམ་ཞེས་བྱ་བ་ནི། རང་རིག་པའི་རང་བཞིན་གྱིས་ཤེས་པ་གཞན་ལས་སོ། །ལན་ནི་འོ་ན་ཞེས་བྱ་བའོ། །དངོས་པོའི་མེད་པའི་ཐ་སྙད་ཀྱང་མངོན་སུམ་ཉིད་ལས་ཡིན་མོད། སྣང་བ་མི་དམིགས་པས་ཅི་བྱ། འདིས་ནི་སློབ་དཔོན་ཆོས་མཆོག་ལ་སོགས་པ་ཡང་གསལ་བ་
ཡིན་ནོ། །དེ་ནི་ཤེས་པ་མེད་པའི་ཐ་སྙད་ཁོ་ན་མངོན་སུམ་ལས་གྲུབ་པར་འདོད་ཀྱི། དོན་མེད་པའི་ཐ་སྙད་ནི་རྨོངས་པ་ལས་ནི་སྣང་བ་མ་དམིགས་པ་ལས་ཡིན་ལ། རྨོངས་པ་ལས་ནི་ཁྱད་པར་བྱེད་པ་མི་དམིགས་པ་ལས་ཡིན་པར་འདོད་དོ། །གལ་ཏེ་ཞེས་བྱ་བ་ལ་སོགས་པ་ནི་