འགྲེལ་པ་ནི། ཐ་སྙད་པ་རྣམས་ཀྱི་ཞེས་བྱ་བའོ། །འོ་ན་འདི་ཇི་ལྟར་ཟློག་སྙམ་ན། དེ་ཉིད་ཀྱི་ཕྱིར་ཞེས་བྱ་བ་སྟེ། ཐ་སྙད་པ་རྣམས་ཀྱི་ཉམས་པ་མེད་པ་ཉིད་ཀྱི་ཕྱིར་རོ། །ཐ་སྙད་འདིའི་དེ་ཁོ་ན་སྟེ་རང་བཞིན་ངེས་པར་བརྟགས་པར་ཟློག་པར་བྱེད་དོ། །གལ་ཏེ་ཐ་སྙད་ནི་རྣམ་པར་རྟོག་པ་ཡིན་ལ།
དེ་ནི་ངེས་པར་རྟོག་པ་ལས་སྔར་ཡང་མེད་པ་ཁོ་ན་མ་ཡིན་ནམ། དེས་ན་གང་གིས་འདི་ངེས་པར་བརྟགས་པས་བཟློག་ཅེ་ན་མྱ་ངན་ལས་འདས་པའི་ཞེས་བྱ་བའོ། །གལ་ཏེ་ཐ་སྙད་ཀྱི་དེ་ཁོ་ན་ངེས་པར་བརྟགས་པས་ཟློག་པར་བྱེད་པ་ཡིན་ན། དེ་ཉིད་དེ་ཁོ་ན་མ་ཡིན་མོད། ཅི་ལྟར་ན་འཁོར་བ་དེ་ཁོ་ན་མ་ཡིན་པར་
འགྱུར་ཞེ་ན། ཀུན་རྫོབ་ཅེས་བྱ་བའོ། །འཁོར་བ་དེ་ཁོ་ན་མ་ཡིན་ན། དེ་ཁོ་ན་ཉིད་ནི་མྱ་ངན་ལས་འདས་པ་ཡིན་པར་གནས་སོ་ཞེས་བརྗོད་པ་ནི་དེ་ལྟ་ཡིན་ན་ཞེས་བྱ་བའོ། །དེ་ལྟ་ན་འོ་ན་དེ་ཁོ་ན་དང་དེ་ཁོ་ན་མ་ཡིན་པ་ཐ་དད་པའི་ཕྱིར་ཅི་ལྟར་དེ་ཁོ་ན་གཉིས་མེད་པར་གཞག་ཅེ་ན། དེ་ཉིད་དེ་ཉིད་མིན་ཞེས་བྱ་བ་སྟེ་
ཀུན་ནས་ཉོན་མོངས་པ་དང་རྣམ་པར་བྱང་བ་དག་ཐ་དད་པ་དག་མ་ཡིན་གྱི། འོན་ཀྱང་རྣམ་པར་བྱང་བ་ཉིད་སྣ་ཚོགས་གཉིས་མེད་པར་རིགས་པ་ཁོ་ན་ཡིན་གྱི་དོན་དམ་པར་ན་འཁོར་བ་ཞེས་བྱ་བ་ནི་ཡོད་པ་མ་ཡིན་ནོ་ཞེས་བྱ་བ་འདི་དོན་དམ་པ་ཉིད་ཡིན་ཏེ། དེས་ན་གཉིས་མེད་པའི་དེ་ཁོ་ན་གནས་པ་ཡིན་ནོ་ཞེས་
བྱ་བའི་དོན་ཏོ། །གལ་ཏེ་འཁོར་བ་ཞེས་བྱ་བ་དོན་དམ་པར་མེད་པ་ཁོ་ན་ཡིན་ན། འོ་ན་ཅི་ལྟར་འཇིག་རྟེན་འཁོར་བ་ཞེས་མངོན་པར་རློམ་པ་ཡིན་ཞེས་དོགས་ན། དེ་ཉིད་དཔྱད་པ་མེད་པ་དག་ཁོ་ན་དེ་ཁོ་ན་མ་ཡིན་ནོ་ཞེས་སེམས་པར་བྱེད། ཅི་ལྟར་འཁོར་བའི་ཐ་སྙད་ཆད་པར་བྱ་བ་ཡིན་ཞེ་ན། ཁོ་ན་ཞེས་བྱ་
བའོ། །གང་གི་ཕྱིར་དེ་ལྟར་ཀུན་ནས་ཉོན་མོངས་པ་དང་། རྣམ་པར་བྱང་བ་དག་ཐ་དད་པ་དེ་ནའོ། །ཅི་ལྟར་འཇིག་པར་འགྱུར་ཞེས་བྱ་བ་ནི་ཅི་ལྟར་ཁྱོད་ཐེ་ཚོམ་ཟ་ཕྱིར་འཇིག་པར་འགྱུར་ཞེས་བརྗོད། ཞིབ་མོར་དཔྱོད་པ་ནི་རྣམ་པར་དཔྱོད་པ་ཡིན་ལ། དེ་ཡང་བསྒྲུབ་པར་བྱ་བ་ཁོ་ན་སྟེ། འཁོར་བ་ཆད་པའི་
རྒྱུ་ཡིན་པའི་ཕྱིར་རོ། །འོ་ན་གང་གི་ཚེ་འཁོར་བ་ལ་གནོད་པ་མ་ཡིན་ཞེ་ན། ཅི་སྲིད་ཅེས་བྱ་བའོ། །དེས་ན་དེ་ཁོ་ན་མཐོང་བ་ལས་འཁོར་བ་ཆད་པར་འགྱུར་བ་ནི་འདོད་པ་ཉིད་ཐོག་ཏུ་བབ་པ་ཡིན་ནོ། །གལ་ཏེ་དེ་ཁོ་ན་མཐོང་བ་ཉིད་ལས་འཁོར་བ་ལྡོག་པ་ཡིན་ན་དེའི་ཚེ་ཐོག་མ་ཉིད་དུ་དེ་ཁོ་ན་ཅི་སྟེ་མི་བསྒྲུབ་སྟེ། མི་