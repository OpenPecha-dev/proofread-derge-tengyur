དོན་ཉིད་ཀྱི་ཡིན་ནོ་ཞེས་བྱ་བའོ། །དེ་ཉིད་ཀྱིས་ཞེས་བྱ་བ་ནི་དམ་བཅའ་བའི་ཚིག་ཉིད་ཀྱིས་སོ། །དེས་ན་གཏན་ཚིགས་ཀྱི་ཚིག་དོན་མེད་དོ་ཞེས་དགོངས་པའོ། །དེ་ལས་བྱ་བ་ནི་དམ་བཅའ་བའི་ཚིག་ལས་སོ། །གཞན་དག་བརྗོད་པ་ཞེས་བྱ་བ་ནི་རིགས་པའི་སྒོའི་ཊཱི་ཀ་བྱེད་པའོ། །
འོ་ན་ཅི་ལྟར་མ་ངེས་པ་སྤོང་སྙམ་ན་དེ་ནི་ཞེས་བྱ་བའོ། །མ་ངེས་པ་དེའོ། །འདི་ནི་སྔར་བཤད་ཟིན་ཏེ་ཞེས་བྱ་བ་ནི་རང་གི་དོན་གྱི་རྗེས་སུ་དཔག་པར་རོ། །དེ་ཉིད་བརྗོད་པ་ནི་འདོན་པ་ནི་ཞེས་བྱ་བའོ། །འདི་ནི་ཞེས་བྱ་བ་ནི་རིག་བྱེད་ཀྱི་ཁྱད་པར་ཅན་ཡིན་པའི་ཕྱིར་རོ་འདི་ནི་ལན་མ་ཡིན་པའོ། །དེ་ལྟ་མ་ཡིན་
ན་ཞེས་བྱ་བ་ནི་མི་མཐུན་པའི་ཕྱོགས་དང་མི་འགལ་བའི་བར་ཡང་མི་མཐུན་པའི་ཕྱོགས་ལས་ཟློག་པར་བྱེད་པ་ཉིད་དུ་ཁས་ལེན་ན། དེ་ལྟ་བུ་མ་ཡིན་ན་ཞེས་བྱ་བ་སུས་བརྗོད་པར་མི་ནུས། འདི་ལྟར་སྒྲ་ནི་མི་རྟག་སྟེ་གཞལ་བྱ་ཡིན་པའི་ཕྱིར་ཞེས་བརྗོད་པ་ནི། གལ་ཏེ་ཕ་རོལ་ནམ་མཁས་འཁྲུལ་པར་བརྗོད་
ན། དེའི་ཚེ་ནམ་མཁའ་མ་ཡིན་པ་ཞེས་བརྗོད་པར་བྱའོ། །ཡང་ཕྱོགས་ལ་སོགས་པས་འཁྲུལ་པར་བརྗོད་ན། ཕྱོགས་མ་ཡིན་པ་ཞེས་སོ། །དེ་ལྟ་ཡིན་དང་གཞལ་བྱ་ཉིད་ཀྱང་སྒྲུབ་བྱེད་དུ་འགྱུར་རོ། །དམ་བཅའ་བ་སྒྲུབ་པར་བྱེད་པ་མེད་པ་ལ་ཡང་ཉེས་པ་ཅི་ཡོད་སྙམ་ན། དམ་བཅའ་བར་སྒྲུབ་
པར་བྱེད་པ་ཡིན་པ་ལ་ཞེས་བྱ་བའོ། །དེ་ཕྱོགས་ཡིན་ནམ་ཞེས་བྱ་བ་ནི་གཏན་ཚིགས་ལས་གོ་བར་བྱེད་པ་ཉིད་ཕྱོགས་སུ་བརྗོད་པ་ཡིན་ལ། གོ་བར་བྱེད་པ་དེ་ཡང་གྲུབ་པ་མ་ཡིན་ནམ། གྲུབ་པ་ཡིན་ཞེས་བྱ་བའི་དཔྱད་པ་འདིས་ཅི་བྱ། ཅི་ལྟར་སྒྲུབ་པར་བྱ་བ་ཉིད་དམ། གྲུབ་པ་ཉིད་དུ་རྟོགས་པ་དེ་
ལྟར་འགྱུར་རོ། །བསྒྲུབ་པར་བྱ་བ་དང་ཅིག་ཤོས་ཞེས་ཟླས་དབྱེ་སྟེ། དེ་དག་ལ་ལོག་པར་ཏེ་བསྒྲུབ་པར་བྱ་བ་ལ་ལོག་པར་བསྒྲུབ་བྱ་མ་ཡིན་པ་དང་། ཅིག་ཤོས་བསྒྲུབ་བྱ་མ་ཡིན་པ་ལ་བཟློག་པ་བསྒྲུབ་པར་བྱ་བ་ཉིད་དེ། ཡུལ་དེ་ལ་བསྒྲུབ་པར་བྱ་བ་ལ་བསྒྲུབ་པར་བྱ་བ་མ་ཡིན་པ་དང་། བསྒྲུབ་
པར་བྱ་བ་མ་ཡིན་པ་ལ་ནི་བསྒྲུབ་པར་བྱ་བ་ཡིན་ནོ་ཞེས་ལོག་པར་རྟོགས་པའོ། །ལོག་པར་རྟོགས་པ་ཉིད་སྟོན་པ་ནི་འདི་ལྟར་ཞེས་བྱ་བའོ། །གཞན་གྱི་དོན་ཙམ་ཞེས་བྱ་བ་ནི་མིག་ལ་སོགས་པ་གཞན་གྱི་དོན་བྱེད་པ་ཙམ་ནི་གྲངས་ཅན་གྱིས་བསྒྲུབ་པར་བྱ་བ་མ་ཡིན་ཏེ། བདག་གི་དོན་བསྒྲུབ་པར་བྱ་