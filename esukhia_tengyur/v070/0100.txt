རྒྱལ་པོ་ཐེ་ཚོམ་ཐམས་ཅད་གཅོད་པར་བྱེད་པ་འདི་སྨྲས་སོ་ཞེས་པ་ནི་མ་འོངས་པའི་དུས་ན་སྔགས་པས་དཀྱིལ་འཁོར་བྲི་བའི་སྔོན་རོལ་དུ་སྔགས་ཀྱི་རྒྱལ་པོ་འདི་བསྙེན་པར་བྱས་ནས་དཀྱིལ་འཁོར་བྲི་བའི་ཕྱིར་དང་། སྔགས་འདིའི་དོན་ལ་འཇུག་པ་དང་འདིས་བསྲུང་བར་བྱ་བའི་ཕྱིར་རོ། །
གསང་བ་པའི་བདག་པོ་ཕྱག་ན་རྡོ་རྗེས་གསང་སྔགས་ཀྱི་རྒྱལ་པོ་འདི་སྨྲས་མ་ཐག་ཏུ་ཞེས་པ་ནས། འཇིག་རྟེན་ཁམས་ཀུན་ཞུགས་པ་ཡིས། །རྫོགས་སངས་རྒྱས་རྣམས་དབང་དུ་འགྱུར། །ཞེས་པའི་བར་ཕྱག་ན་རྡོ་རྗེས་གསང་སྔགས་ཀྱི་རྒྱལ་པོ་འདི་སྨྲས་པའི་རྗེས་སུ་བསྔགས་པ་གསུངས་
པ་ཡིན་ནོ། །དེ་ནས་དཔལ་ལྡན་རྡོ་རྗེ་འཛིན། །ཞེས་པ་ནས། མཚན་ཉིད་འདི་དག་རྟོག་པར་འགྱུར། །ཞེས་པའི་བར་གྱིས་སྔར་བཅོམ་ལྡན་འདས་ཀྱིས། ཡིད་གཉིས་སོམ་ཉི་དང་བྲལ་བ། །རྫོགས་སངས་རྒྱས་ཀྱིས་རབ་བཤད་པའི། །ལམ་འདི་ཁྱེད་ཀྱིས་བསྒོམ་པར་གྱིས། །ཞེས་
གདམས་པ་ཉིད་ཀྱི་དོན་ཕྱག་ན་རྡོ་རྗེས་ཇི་ལྟར་རྟོགས་པ་བཞིན་དུ་བཅོམ་ལྡན་འདས་ལ་གསོལ་པ་སྟེ། རྟོག་པ་དེ་ཡང་བཅོམ་ལྡན་འདས་ཀྱིས་བྱིན་གྱིས་བརླབ་པའི་རྟོག་པ་བསྟན་པའི་ཕྱིར། དེ་ནས་དཔལ་ལྡན་རྡོ་རྗེ་འཛིན། །བསམ་པ་མཆོག་རབ་མགུ་གྱུར་པ། །ཞེས་པ་ལ་སོགས་
པ་གསོལ་པ་ཡིན་ཏེ། བདག་གི་སངས་རྒྱས་བཅོམ་ལྡན་འདས་རྣམས་ཀྱི་དགོངས་པ་ཞེས་པ་ནི་ཕྱོགས་བཅུའི་སངས་རྒྱས་ཐམས་ཅད་ཀྱི་ཕྱག་གཡས་པ་བརྐྱང་སྟེ་སྤྱི་བོར་གཞག་སྟེ་བྱིན་གྱིས་བརླབས་པ་ཤེས་པ་ཡིན་ནོ་ཞེས་པའོ། །ཆོས་འདི་རྣམས་ནི་མཚན་ཉིད་མེད། །ཅེས་པ་ནི་
ཕུང་པོ་དང་ཁམས་དང་སྐྱེ་མཆེད་ལ་སོགས་པའི་ཆོས་རྣམས་རང་བཞིན་གྱིས་སྟོང་པས་ན་མཚན་མ་དང་བྲལ་བའོ། །ངོ་བོ་ཉིད་མེད་ཅེས་པ་ནི་བདག་དང་བདག་གི་བའི་རང་བཞིན་དུ་ཡོད་པ་མ་ཡིན་ཏེ་ཞེས་པའོ། །གནས་མེད་པ་ནི་ཕ་རོལ་པོ་རྣམས་ཀྱི་ཆ་ཤས་ཅན་ལ་སོགས་པ་ཀུན་གྱིས་
གནས་སུ་བརྟགས་པ་དེ་ཡོད་པ་མ་ཡིན་ཞེས་པའོ། །ལས་དང་ཚེ་ལས་རྣམ་གྲོལ་ཏེ། །ཞེས་པ་ནི་ཆོས་རྣམས་ཀྱི་རྒྱུ་དང་འབྲས་བུའི་རང་བཞིན་མེད་ཅེས་པ་སྟེ། དེ་ལྟར་རྒྱུ་དང་འབྲས་བུའི་རང་བཞིན་མེད་པས་མཚན་ཉིད་མེད་པ་ལ་སོགས་པའི་ཚིག་གོང་མ་རྣམས་དང་སྦྱར་རོ། །