རྩོལ་གྱི་ཁྱིམ་པའི་བྱང་ཆུབ་སེམས་དཔའ་ནི་དུས་དང་ཡུལ་ཆད་པ་མེད་དེ་ཚེ་འདི་འབའ་ཞིག་གི་མ་ཡིན་གྱི་ཚེ་རབས་དུ་མར་རྟོག་ཅིང་རྩོལ་བ་དང་ཐབས་སྣ་ཚོགས་པ་དུ་མའི་སྒོ་ནས་སངས་རྒྱས་ཀྱི་ཞིང་ལ་སོགས་པའི་ཡུལ་གང་དུ་སྐྱེས་ཀྱང་རུང་བར་རྩོལ་བའོ། །དེ་བས་ན། འདི་ལྟར་
ཐབས་ཀྱིས་ཡོངས་སུ་ཟིན་པར་ཞེས་བྱ་བ་ལ་སོགས་པ་གསུངས་པ་ཡིན་ནོ། །རོལ་མོ་ལ་སོགས་པ་དང་བཟོ་རྣམ་པ་མང་པོ་སྟོན་པ་ཡང་སེམས་ཅན་སོ་སོ་དང་རྗེས་སུ་མཐུན་པར་སྦྱར་ནས་བསྡུ་བ་རྣམ་པ་བཞིའི་སྒོ་ནས་བསྡུས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་
གདོན་པའི་ཕྱིར་རོ། །དེ་ལ་སྲོག་གཅོད་པ་དང་ཞེས་པ་ནས་ལོག་པར་ལྟ་བ་རབ་ཏུ་སྤངས་པ་ཡིན་ཏེ་ཞེས་པའི་བར་ནི་བྱང་ཆུབ་སེམས་དཔའི་ཁྲིམས་ལྔ་པོའི་དངོས་པོ་སྨོས་པའོ། །བསླབ་པའི་གཞི་དེ་ལྔ་བཟུང་ནས། །ཞེས་པ་ནས་ཐབས་ཤེས་རབ་ཀྱིས་ཡོངས་སུ་ཟིན་པར་སྤྱོད་
ཅིང་ཞེས་པའི་བར་ནི་བསླབ་པ་དེ་རྣམས་ཀྱི་རྗེས་སུ་བསྔགས་པ་སྟེ། དེ་ལྟ་བུར་སློབ་པས་ལྟུང་བའི་རྩ་བ་བཞི་ནི་སྲོག་གི་ཕྱིར་ཡང་ཉམས་པར་མི་བྱའོ་ཞེས་པ་དང་སྦྱར་རོ། །ཁྱིམ་པའི་བྱང་ཆུབ་སེམས་དཔའ་ཇི་སྐད་སྨོས་པའི་བསླབ་པ་འདི་ལྔ་ལ་དད་པས་བསླབས་ན་སྔོན་གྱི་
དེ་བཞིན་གཤེགས་པའི་བསླབ་པ་བླ་ན་མེད་པ་དེ་བཞིན་གཤེགས་པས་བསྔགས་པའི་བསླབ་པ་དང་རྗེས་སུ་མཐུན་པར་བསླབས་པ་ཡིན་ཏེ། དེ་ཅིའི་ཕྱིར་ཞེ་ན། སྔོན་གྱི་དེ་བཞིན་གཤེགས་པས་ཀྱང་འདུས་མ་བྱས་པའི་ཚུལ་ཁྲིམས་ཀྱི་ཕུང་པོ་ལ་གནས་ནས་འདུས་བྱས་ཀྱི་
ཚུལ་ཁྲིམས་ཐབས་དང་ཤེས་རབ་ཀྱིས་ཡོངས་སུ་ཟིན་པ་ལ་བསླབས་ནས་བླ་ན་མེད་པ་བརྙེས་ཏེ། དེ་བས་ན་འདི་ལྟར་བསླབ་པ་ནི་དེ་དག་གི་རྗེས་སུ་སློབ་པ་ཞེས་བྱའོ། །འདུས་མ་བྱས་པའི་ཚུལ་ཁྲིམས་ཀྱི་ཕུང་པོ་ལ་གནས་ནས་ཞེས་པ་ནི་ཆོས་ཐམས་ཅད་གདོད་མ་ནས་མ་བྱུང་
ཞིང་མ་སྐྱེས་པ་སྟོང་པ་ཉིད་ཀྱི་རང་བཞིན་དུ་རྟོགས་པ་ལ་གནས་ནས་ཞེས་པའོ། །འདུས་བྱས་ཀྱི་ཚུལ་ཁྲིམས་ཞེས་པ་ནི་སྲོག་གཅོད་པ་ལས་སླར་ལྡོག་པར་ལ་སོགས་པ་མིང་གིས་སྨོས་པ་རྣམས་སོ། །ཐབས་དང་ཤེས་རབ་ཀྱིས་ཡོངས་སུ་ཟིན་པ་ཞེས་པ་ནི་སྔ་མ་བཞིན་ནོ། །