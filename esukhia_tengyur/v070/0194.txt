ཆོས་ཀྱི་དབྱིངས་མངོན་པར་རྫོགས་པར་བྱང་ཆུབ་པར་བྱ་བ་ལ་བརྩོན་པ་ལ་བྱང་ཆུབ་སེམས་དཔའ་ཀུན་དུ་བཟང་པོའི་སྤྱོད་པ་ལས་བྱུང་བ་ཞེས་པ་ནི་སངས་རྒྱས་ཀྱི་ཞིང་བརྒྱན་པ་ལ་སོགས་པ་བྱེད་པའི་བྱང་ཆུབ་སེམས་དཔའ་དེ་དག་གི་བྱེ་བྲག་སྟེ། ཆོས་ཀྱི་དབྱིངས་ནི་དེ་བཞིན་ཉིད་ཀྱི་
ཡེ་ཤེས་ལ་བྱ་ལ། མངོན་པར་རྫོགས་པར་བྱང་ཆུབ་པར་བྱ་བ་ལ་བརྩོན་པ་ཞེས་པ་ནི་དེ་བཞིན་ཉིད་ཀྱི་ཡེ་ཤེས་ཆོས་ཀྱི་དབྱིངས་དེ་མངོན་པར་རྟོགས་པའི་ཕྱིར་བརྩོན་པ་ཞེས་པའོ། །བྱང་ཆུབ་སེམས་དཔའ་ཀུན་དུ་བཟང་པོའི་སྤྱོད་པ་ལས་བྱུང་བ་ཞེས་པ་ནི་བྱང་ཆུབ་སེམས་
དཔའ་ཀུན་དུ་བཟང་པོའི་སྨོན་ལམ་ལས་སྐྱེས་པའོ། །འཇིག་རྟེན་གྱི་ཁམས་ཀྱི་རིགས་རྒྱ་མཚོའི་མེ་ཏོག་གི་གཞིའི་སྙིང་པོའི་རྒྱན་ཅན་འདི་ཞེས་པ་མི་མཇེད་ཀྱི་འཇིག་རྟེན་གྱི་ཁམས་ལ་བྱ་སྟེ། མེ་ཏོག་གི་གཞི་ཞེས་པ་ནི་འཇིག་རྟེན་གྱི་ཁམས་དེ་མེ་ཏོག་གིས་བརྒྱན་པའོ། །
སྙིང་པོ་ཞེས་པ་ནི་འབྱུང་བའི་གནས་སོ། །རྒྱན་ཅན་ཞེས་པ་ནི་འཇིག་རྟེན་གྱི་ཁམས་མེ་ཏོག་གིས་བརྒྱན་པ་དེ་སེམས་ཅན་གང་དག་བསོད་ནམས་སྤྱད་པ་རྣམས་ཀྱི་རྒྱུད་ལ་བྱུང་བས་ན་བསོད་ནམས་ཀྱི་འབྲས་བུ་འཇིག་རྟེན་གྱི་ཁམས་དེ་ལྟ་བུར་སྐྱེ་བར་འགྱུར་ཏེ། སེམས་ཅན་དེ་དག་གིས་
བརྒྱན་ཞེས་པའོ། །རིགས་རྒྱ་མཚོ་ཞེས་པ་ནི་སངས་རྒྱས་ཀྱི་ཞིང་དེ་ཡང་འཇིག་རྟེན་གྱི་ཁམས་ཀྱི་རྒྱུད་རྒྱ་མཚོའི་གྲངས་སྙེད་དང་ལྡན་པའི་སངས་རྒྱས་ཀྱི་ཞིང་ཞེས་པའོ། །ངས་ཡོངས་སུ་བཟུང་བས་ཞེས་པ་ནི་ལོངས་སྤྱོད་རྫོགས་པའི་སྐུའི་<མ་ཐུས་,མཐུས་>སོ་ཞེས་པ་སྟེ། སངས་
རྒྱས་ཀྱི་ཞིང་རྣམས་ནི་ཡོངས་སུ་སྦྱོང་ཞེས་པ་དང་སྦྱར་ཏེ། བསམ་པ་སྣ་ཚོགས་པ་རྣམ་པར་དག་པའི་སྒོ་རྣམས་ཀྱིས་ཞིང་རྣམས་ནི་ཡོངས་སུ་སྦྱོང་ཞེས་པ་ནི་བྱང་ཆུབ་སེམས་དཔའ་དེ་དག་གི་བསམ་པ་རྣམ་པར་དག་པ་སྣ་ཚོགས་པའི་སྒོ་ནས་སངས་རྒྱས་ཀྱི་ཞིང་ཡོངས་སུ་སྦྱོང་
ངོ་ཞེས་པ་སྟེ། དེ་ཡང་བཅོམ་ལྡན་འདས་ཀྱི་མཐུས་སྦྱོང་བས་ཡོངས་སུ་བཟུང་བས་ཞེས་པ་དང་སྦྱར་རོ། །བྱང་ཆུབ་ཀྱི་སྙིང་པོ་ནི་མངོན་པར་བསྒྲུབ་ཅེས་པ་ནི་བྱང་ཆུབ་ཀྱི་སྙིང་པོ་འོག་མིན་གྱི་གནས་སུ་མངོན་པར་བྱང་ཆུབ་པའི་ས་དང་མིའི་གནས་སུ་བྱང་ཆུབ་ཆེན་པོར་མངོན་པར་