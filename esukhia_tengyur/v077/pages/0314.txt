སྐུ་བྲི་བར་བྱ་སྟེ། ཕྱག་བཞི་པ། དམར་པོ་དང་། ལྗང་གུ་དང་། ནག་པོ་དང་། དཀར་པོ་དང་། ཁ་དོག་སྣ་ཚོགས་པའི་གཟུགས་ཅན་མའོ། །ཕྱག་དང་པོ་ན་ཞགས་པ། གཉིས་པ་ན་དུང་། དེ་བཞིན་དུ་ཨུཏྤ་ལ་དང་ལྕགས་ཀྱུ་ཕྱག་ན་བསྣམས་པའོ། །ལྕགས་ཀྱུས་དགུག་པར་བསམ་པར་བྱའོ། །
དཔག་ཚད་སྟོང་ལས་ཀྱང་དགུག་པར་འགྱུར་རོ། །འབུམ་བཟླས་པས་གང་འདོད་པ་དེ་སྟེར་ཞིང་དབང་དང་ལྡན་པར་འགྱུར་རོ། །ཡང་ན་ལྕགས་ཀྱུ་དགོད་པར་བྱའོ། །དགྲའི་མིང་བྲིས་ཏེ་ལག་པས་མནན་ནས་ཇི་སྲིད་དྲུང་དུ་མ་བཟུང་བར་དུ་དེ་སྲིད་བཟླས་པར་བྱའོ། །ཁ་དོག་ནག་པོར་བསམ་པར་བྱའོ། །
ཨོཾ་ཏྲུཾ་ཏྲུཾ་ཏྲུཾ་ཏྲུཾ་ཏྲུཾ་ཨོཾ། འདི་འབུམ་བཟླས་པས་ན་དབང་བསྐུར་བ་བརྟན་པར་འགྱུར་རོ། །དེ་ནས་ཨུཏྤ་ལ་སྔོན་པོའི་མེ་ཏོག་གིས་བཅོམ་ལྡན་འདས་སྒྲོལ་མ་ལ་སྟོང་ཕྲག་བཅུར་མཆོད་ནས་འདི་བཟླས་པས་སྟེར་རོ། །རེ་རེ་མཆོད་ནས་བཟླས་པ་བྱའོ། །སྐྱེ་བོ་ཐམས་ཅད་དེའི་རྗེས་སུ་འབྲང་ཞིང་དགའ་
བར་འགྱུར་རོ། །དུས་གསུམ་དུ་བརྒྱད་བརྒྱ་བཟླས་པར་བྱའོ། །དེ་བཞིན་དུ་རྒྱལ་རིགས་ལ་བརྟེན་པ་དང་། བྱ་བ་བྱེད་པ་དང་། ལྷ་ཁང་དང་། འབྲོག་དགོན་པ་ཐམས་ཅད་དུ་བཅོམ་ལྡན་འདས་སྒྲོལ་མས་བསྲུང་བར་འགྱུར་རོ། །རྗེ་བཙུན་མ་འཕགས་མ་སྒྲོལ་མའི་ཆོ་ག་རྫོགས་སོ།། །།
༄༅༅། །རྒྱ་གར་སྐད་དུ། ཨཱརྱ་ཛཱཾ་གུ་ལཱི་སཱ་དྷ་ནཾ། བོད་སྐད་དུ། འཕགས་མ་དུག་སེལ་མའི་སྒྲུབ་ཐབས། འཕགས་མ་ཛཱཾ་གུ་ལཱི་ལ་ཕྱག་འཚལ་ལོ། །སྔོན་གསུངས་ཆོ་གས་རང་ཉིད་ཀྱི། །སྙིང་གར་དཀྱིལ་འཁོར་དམར་པོ་ལ། །ཛཱཾ་ཡིག་ལས་ནི་ཡེ་ཤེས་རྫོགས། །རིག་མ་དུག་སེལ་མ་
ཞེས་བྱ། །སེར་མོ་སྦྲུལ་གྱི་གདེངས་ཀ་བདུན། །འབར་ཞིང་གཡོ་བའི་ནོར་བུས་བརྒྱན། །ཞལ་གསུམ་དང་ནི་སྤྱན་གསུམ་མ། །གཞོན་ནུ་མ་ཡི་མཚན་ཉིད་འབར། །ཁྲོ་བ་དང་བཅས་དེ་བཞིན་དུ། །སྦྲུལ་གྱི་སྐེ་རགས་ཀྱིས་བརྒྱན་མ། །ཕྱག་དྲུག་རོལ་པའི་སྟབས་ཀྱིས་བཞུགས། །མི་
བསྐྱོད་པ་ནི་དབུ་ལ་བཞུགས། །ཕྱག་གཡས་ན་ནི་རྡོ་རྗེ་སྟེ། །གཉིས་པ་དག་ན་རལ་གྲི་འཕྱར། །གསུམ་པ་གར་གྱི་ཚུལ་དང་ནི། །བདུད་རྣམས་སྐྲག་མཛད་མདའ་བསྣམས་སོ། །གཡོན་ན་སྡིགས་མཛུབ་ཞགས་པ་དང་། །གཉིས་པ་དུག་གི་མེ་ཏོག་བསྣམས། །གསུམ་པའི་ཕྱག་ན་གཞུ་