ཟླ་ཕྱེད་ཐིག་ལེ་ཡིས་ནི་མཛེས་པར་བྱས། །མར་གྱི་ཉིང་ཁུས་མཛེས་པ་བསྒོམས་ནས་ནི། །གོ་ན་ས་ཡི་དུག་ནི་སེལ་བར་བྱེད། །གང་ཞིག་འབུམ་ཕྲག་བདུན་ནི་བཟླས་པ་ཡིས། །བི་ཎ་ཡ་ཡི་བུ་བཞིན་སྦྲུལ་དུག་བཟོད། །མི་བཟློག་སྙན་དངགས་མཁན་གྱི་རྒྱལ་པོར་ནི། །དབྱངས་ཅན་གྱི་ནི་
ནུས་པ་བསྒོམ་པ་ནའོ། །དེ་ཉིད་ཚེག་དྲག་དང་བཅས་འཆར་ཀ་ཡི། །འོད་ཀྱིས་དཀྲིགས་པའི་སྐྱེས་བུ་གང་ཞིག་གིས། །སྒོམ་པར་བྱེད་ན་དུག་དང་མཁའ་འགྲོ་མ། །གདེངས་ཀ་ཅན་ཡང་ཁྲོ་ཞིང་འཁྲུགས་པར་བྱེད། །སྙིང་ལ་བསྒོམས་པ་ཡིས་ནི་འགུགས་པ་སྟེ། །དཔྲལ་བའི་མཐིལ་
དུ་གནས་པ་དབང་དུ་སྡུད། །ཡན་ལག་མཆོག་ལ་བཙུད་པས་ཆང་གི་རྒྱུན། །ཛུ་བ་ཏི་ལ་འབབ་པ་ཁོ་ནར་འགྱུར། །ཁ་ཡི་སྦུབས་སུ་འབར་བས་དཀྲིགས་པ་ཡི། །སུམ་སྡོམ་རབ་ཏུ་འབར་བས་དུག་བརྒྱལ་བ། །འཆི་བའམ་ནི་འཚོ་བ་ཡང་ནི་རུང་། །བདེ་བར་གསལ་པོ་ཉིད་དུ་དེ་ཡིས་སྨྲ། །དེ་ཉིད་དྷ་ཡི་
ནང་དུ་ཆུད་གྱུར་ཅིང་། །པདྨའི་ལྟེ་བར་གནས་པ་བསྒོམས་ན་ནི། །བདུད་རྩིའི་ཟིལ་པ་དལ་འབབ་ཚེག་དྲག་བཅས། །དུག་འཇོམས་པ་ཡི་ས་བོན་ཉིད་ཡིན་ནོ། །དེ་ཉིད་མེ་ཡི་ནང་དུ་བཞག་ནས་ནི། །ཉི་མ་འཆར་ཀའི་འོད་འདྲས་མངོན་གསལ་དཀྲིགས། །ངེས་པར་དུག་སེལ་རིམས་དང་འབྱུང་པོ་དང་། །དུག་
གི་ཁྱད་པར་ཡང་ནི་སེལ་བར་བྱེད། །ཀ་ཥ་སྦྱར་བ་དཀར་པོ་ཐིག་ལེར་བཅས། །རི་དྭགས་མཚན་མའི་དབུས་སུ་ཆུད་པ་ནི། །སྙིང་ལ་ཆུད་པར་བྱས་པས་དུག་རྣམས་ནི། །མྱུར་དུ་འཇོམས་པར་བྱེད་པ་ཁོ་ན་ཡིན། །དབྱངས་ཡིག་ཨཱུ་རིང་ཡང་དག་ལྡན་པ་ཡི། །ཡི་གེ་དེ་ཉིད་མི་ཡི་སེང་གེའི་སྟེང་། །འཇིགས་དང་སྒྲ་
དང་སྡིག་དང་དུག་དང་ནི། །འབྱུང་པོ་ནད་དང་དབུལ་པོ་བརླག་པར་བྱེད། །ཡི་གེ་ཧཱུཾ་ཕཊ་མེ་ཡི་རང་བཞིན་ཅན། །འབར་བའི་ཕྲེང་བས་དཀྲིགས་པས་གསལ་བྱས་པ། །གང་གིས་མགྲིན་པར་བྲིས་པ་ཡིན་ན་ནི། །དེ་ཡིས་གསལ་པོར་དོན་གྲུབ་བྱེད་པར་འགྱུར། །ལ་ཡིག་མཆོག་ནི་ཟླུམ་པོའི་ཐིག་ལེར་བཅས། །
གོས་གནས་བདུད་རྩི་དཀར་པོ་རྒྱུན་འཛག་པ། །དུག་གིས་ཟིན་ལ་བྱབ་ཏུ་བཅུག་ན་ནི། །ངེས་པར་དུག་ནི་འཇོམས་པར་བྱེད་པ་ཡིན། །དྲི་ཁུར་ནག་པོའི་དབུས་ཆུད་ཐ་ཡིག་ནི། །སྔགས་འདིས་དུག་ཟིན་ལ་ནི་བྱིན་བརླབས་ན། །བསྐྱོད་དང་སྨྲ་དང་གཟེར་བའི་སྒྲ་དང་ནི། །ལངས་ནས་ཀུན་དུ་ལྟ་བར་ཐེ་ཚོམ་