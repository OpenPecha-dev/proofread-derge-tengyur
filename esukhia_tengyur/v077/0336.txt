དམར་པོ་ཅན་ནོ། །དེ་བཞིན་དུ་ལྷོ་ཕྱོགས་སུ་བ་དཱ་ལི་སེར་མོ་མྱ་ངན་མེད་པའི་ཤིང་དང་། ཁབ་ནི་གཡོན་དང་གཡས་ཀྱི་ཕྱག་དག་ནའོ། །རྡོ་རྗེ་དང་ཞགས་པ་ནི་གཡས་ཀྱི་དང་གཡོན་གྱི་ཕྱག་ནའོ། །གཞོན་ནུའི་གཟུགས་ཅན་ལང་ཚོ་དང་ལྡན་ཞིང་རྒྱན་གྱིས་བརྒྱན་པའོ། །དེ་བཞིན་དུ་ནུབ་ཏུ་བ་རཱ་ལི་
དཀར་མོ་རྡོ་རྗེ་དང་། ཁབ་ནི་ཕྱག་གཡས་པ་དག་ནའོ། །ཞགས་པ་དང་། མྱ་ངན་མེད་པའི་ཤིང་ནི་ཕྱག་གཡོན་པ་དག་ན་བསྣམས་པའོ། །ཞབས་གཡོན་བརྐྱང་གིས་བཞུགས་ཤིང་ལེགས་པའི་གཟུགས་ཅན་མའོ། །དེ་བཞིན་དུ་བྱང་ཕྱོགས་ཀྱི་ཆར་ཕག་ཞལ་མ་དམར་མོ་སྤྱན་གསུམ་པ། ཕྱག་
བཞི་པ། རྡོ་རྗེ་དང་། མདའ་ནི་ཕྱག་གཡས་ན་བསྣམས་ཤིང་། གཞུ་དང་། མྱ་ངན་མེད་པའི་ཤིང་ནི་ཕྱག་གཡོན་ན་བསྣམས་པ་སྟེ། གཟུགས་མཛེས་མ་བསམས་ནས་མཆོད་པ་དང་། ཕྱག་འཚལ་བ་དང་། བསྟོད་པ་དང་། སྡིག་པ་བཤགས་པ་དང་། བསོད་ནམས་ལ་རྗེས་སུ་ཡི་རང་བ་དང་།
ཡོངས་སུ་བསྔོ་བ་དང་། གསུམ་ལ་སྐྱབས་སུ་འགྲོ་བ་དང་། བྱང་ཆུབ་ཏུ་སེམས་བསྐྱེད་པ་དང་། ལམ་ལ་བརྟེན་པ་ལ་སོགས་པ་བྱས་ཏེ། ཚད་མེད་པའི་གནས་བཞི་བསྒོམས་ནས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅ཧཾ། ཞེས་པས་སྟོང་པ་ཉིད་ཀྱི་ཏིང་ངེ་འཛིན་ལ་དམིགས་ནས། དེ་
ནས་ཉི་མའི་དཀྱིལ་འཁོར་ལ་ཨོཾ་ཡིག་ལས་སྐྱེས་པའི་རྣམ་པར་སྣང་མཛད་སེང་གེའི་གདན་ལ་བཞུགས་པ་སྐུ་མདོག་དཀར་པོ་རལ་པའི་ཅོད་པན་བཅིངས་པ་བྱང་ཆུབ་མཆོག་གི་ཕྱག་རྒྱ་མཛད་པ་ཞི་བ་རྒྱན་ཐམས་ཅད་ཀྱིས་བརྒྱན་པའོ། །དེའི་ཐུགས་ཀར་ཟླ་བ་ལ་ཡི་གེ་ཉི་ཤུ་རྩ་ལྔས་ཡོངས་སུ་བསྐོར་
བའི་མཾ་ཡིག་གི་ས་བོན་ཡོངས་སུ་གྱུར་པ་ལས་སྐྱེས་པའི་མྱ་ངན་མེད་པའི་ཡལ་ག །དེའི་སྟེང་དུ་ཟླ་བ་ལ་མཾ་ཡིག་གི་ས་བོན་དེ་ཐམས་ཅད་ཡོངས་སུ་གྱུར་པ་ལས་ཇི་ལྟར་གསུངས་པའི་སྐུ་མདོག་དང་ཕྱག་ལ་སོགས་པའི་མཚན་ཉིད་ཅན་འོད་ཟེར་ཅན་གྱི་སྐུའི་བདག་ཉིད་དུ་སྐད་ཅིག་གིས་བསམས་
ནས། ཨོཾ་མཱ་རཱི་ཙྱཻ་བཏྟཱ་ལི་བ་དཱ་ལི་བ་རཱ་ལི་བཱ་རཱ་ཧཱ་མུ་ཁི་ཨཱ་ཀཪྵ་ཡ་ཛཿསྭཱ་ཧཱ། ཞེས་པ་འདིས་བཏྟཱ་ལི་ཤར་གྱི་ཕྱོགས་སུ་དགོད་པར་བྱའོ། །དེ་བཞིན་དུ་ཨོཾ་མཱ་རཱི་ཙྱཻ་བཏྟཱ་ལི་བ་དཱ་ལི་བ་རཱ་ལི་བཱ་རཱ་ཧཱ་མུ་ཁི་སརྦ་དུཥྚཱ་པྲ་དུཥྚཱ་ནཾ་མུ་ཁཾ་བནྡྷ་བནྡྷ་ཧཱུཾ་སྭཱ་ཧཱ། ཞེས་པས་ལྷོ་ཕྱོགས་སུ་བ་དཱ་ལིའོ། །དེ་