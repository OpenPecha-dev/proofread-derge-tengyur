བྱས་པས་ཐོབ་པོ། །ཡང་འདི་ནི་འཇམ་དཔལ་བསྒོམ་པར་འཐད་དོ། །མཆེ་བ་གཙིགས་པ་པོ་ལ། སྔོན་མི་ཚོན་པོ་ཅིག་ཡོད་པ་ལ་ཡུལ་དེ་ན་མཁའ་འགྲོ་མ་བདུན་ཡོད་པས་གཅིག་བཏང་ནས་སང་ནུབ་ཁྱོད་ལ་ཟ་རེས་འབབ་པས་ངེད་ཅག་འོང་ངོ་ཟེར་ནས་སོང་ངོ་། །དེར་མི་དེས་ལུང་
པ་ཅིག་ན་ཡར་བྲོས་ནས་ཕུག་ཅིག་ཏུ་ཡིབས་སྙམ་ནས་ཕྱིན་པས། ཐོད་པ་སོ་རྩེག་གེ་བ་ཅིག་འདུག་ཏེ་ཕང་དུ་ཐོགས་ནས་འདུག་པས། མཁའ་འགྲོ་མས་རྗེས་ཆོད་ནས་བྱུང་བས་ཐོད་པ་མཐོང་བས་གན་ཅིང་བུབ་ཅིང་བྲོས་ཏེ། ཁོས་དེད། ད་ཅི་ཟེར་བ་ཉན་ཟེར། ཅི་ལ་འབྲོས་
བྱས་པས་ཐོད་པའི་སོ་པར་ན་ཚུར་ཁྲོ་བོ་ཁ་གདངས་པ་མང་པོ་འདུག་ཟེར། དེར་མཁའ་འགྲོ་མ་བདུན་པོ་ཁོའི་གྲོགས་སུ་བཅས་སོ། །དེར་དྲང་སྲོང་མངོན་པར་ཤེས་པ་ལ་དྲིས་པས། འདི་འཇམ་དཔལ་སྒོམ་པ་ཅིག་ཕུང་པོ་བོར་ནས་སངས་རྒྱས་པའི་མགོ་བོ་ཡིན་པས་དེ་སྒྲུབས་
དང་འཇམ་དཔལ་ཞལ་མཐོང་ངོ་ཟེར་རོ། །དེ་ནི་སྔོན་བྱུང་ངོ་། །འཕགས་པ་འཇམ་དཔལ་ཁྲོ་བོས་སྡུག་བསྔལ་གཅོད་པའི་ཡོན་ཏན་བསྟན་པའོ།། །།ད་ནི་རྗེ་བཙུན་འཇམ་དཔལ་དེ་ཉིད་སོ་སོར་རྟོག་པའི་ཡེ་ཤེས་དེ་འཇམ་དཔལ་རྣོན་པོའི་སྐུར་བསྟན་པ་ནི། གདུལ་བྱ་
འདོད་ཆགས་ཅན་གདུལ་བའི་ཕྱིར་སྐུ་དང་གསུང་དང་ཐུགས་དང་ཡོན་ཏན་དང་ཕྲིན་ལས་ཀྱི་ཁྱད་པར་གསུངས་པ་ནི། ཡང་དག་བདག་མེད་ཅེས་པ་ནས་འོད་འབར་གསལ་ཞེས་པས་སྟོན་ཏེ། དེ་ལ་སོ་སོར་རྟོག་པའི་ངོ་བོ་གང་ཞེ་ན། ཡང་དག་པའི་བདག་རྣམ་པ་གཉིས་ཀྱིས་སྟོང་
པའི་དེ་བཞིན་ཉིད་དེ་གློ་བུར་གྱི་དྲི་མ་དང་བྲལ་བའི་ཤེས་པ་མ་འདྲེས་པ་རང་གསལ་བའོ། །དེ་ལྟ་བུ་དེ་གཞན་ལ་ཇི་ལྟར་སྟོན་ཞེ་ན། སྟོང་ཉིད་ཅེས་པ་ནས་མྱ་ངན་འདས་པ་པོ་ཞེས་པས་སྟོན་ཏེ། སྔོན་རྗེ་བཙུན་འཇམ་དཔལ་རྒྱལ་པོའི་ཕོ་བྲང་འོད་འཕྲོ་ཅན་ན་བཞུགས་པའི་དུས་སུ་བྱང་
ཆུབ་སེམས་དཔའ་བཞིན་བཟངས་ལ་སོགས་པ་ཟབ་ཅིང་རྒྱ་ཆེ་བའི་ཆོས་སྟོང་པ་ཉིད་ཀྱི་ངོ་བོ་ཞུར་འོངས་པས། ཕྱོགས་ཀུན་ནས་ཀུན་དུ་བཙལ་བས་ཐང་ཆད་ནས་ཡི་མུག་སྟེ་མ་མཐོང་ནས་སྟོན་པ་ཤཱཀྱ་ཐུབ་པ་ལ་ཞུས་པས་རྗེ་བཙུན་གྱི་ཡོན་ཏན་མང་དུ་བཤད་ནས་ཁྱེད་རྣམས་རྗེ་བཙུན་ལ་