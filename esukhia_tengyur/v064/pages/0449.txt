སོ། །དེ་བྱེ་བྲག་ཅུང་ཞིག་སྨྲས་པ་ནི་མུ་སྟེགས་ཀྱི་གདུལ་བྱའི་རལ་པ་ཅན། གཙུག་ཕུད་ཕུད་པུ་ལྕང་ལོ་ཅན། །ཞེས་བྱ་བའི་ཚིག་གཉིས་སོ། །དྲི་ཟའི་རྒྱལ་པོ་ཟུར་ཕུད་ལྔ་པ་གདུལ་བའི་དོན་དུ། གདོང་ལྔ་གཙུག་ཕུད་ལྔ་དང་ལྡན། །ཞེས་བྱ་བའི་ཚིག་གིས་སོ། །
ཉན་ཐོས་གདུལ་བའི་དོན་དུ་འཕགས་པ་འཇམ་དཔལ་དེ་ནི་བྱང་ཆུབ་སེམས་དཔའི་རྒྱུད་དུ་རྟོགས་ཀྱང་ཉན་ཐོས་ཀྱི་ཚུལ་བཟུང་ནས། མགོ་ཟླུམ་བརྟུལ་ཞུགས་ཆེན་པོ་པ། །ཞེས་བྱ་བ་ལ་སོགས་པའི་ཚིག་གིས་བདེན་པ་བཞིའི་སྒོ་ནས་ཆོས་བསྟན་ཏོ། །རང་སངས་རྒྱས་གདུལ་བའི་
དོན་དུ། འདྲེན་པ་རང་རྒྱལ་བསེ་རུའི་ཚུལ། །ཞེས་བྱ་སྟེ་རྟེན་ཅིང་འབྲེལ་པར་འབྱུང་བ་བཅུ་གཉིས་ཀྱིས་ཆོས་སྟོན་ཏོ། །རྣམ་རིགས་སྣ་ཚོགས་གཟུགས་དོན་ཅན། །ཞེས་བྱ་བའི་ཚིག་དང་། སྙིང་རྗེ་ཆེ་དང་ཤེས་རབ་ཐབས། །ཞེས་བྱ་བའི་ཚིག་དང་། བདེན་པ་གཉིས་ཀྱི་ཚུལ་ལ་
གནས། །ཞེས་བྱ་བའི་ཚིག་དང་། ཕ་རོལ་ཕྱིན་པ་བཅུ་ཡི་ཚུལ། །ཞེས་པའི་ཚིག་གིས་བྱང་ཆུབ་སེམས་དཔའི་ཐེག་པ་བསྟན། དེ་ཡང་ཅིས་མངོན་ཞེ་ན། ཐེག་པ་གསུམ་གྱི་ངེས་འབྱུང་ལ། །ཞེས་བྱ་བ་ལ་སོགས་པའི་ཚིག་གིས་སོ། །གཞན་ཡང་སུམ་ཅུ་རྩ་གསུམ་གྱི་ལྷ་འདུལ་བ།
ལྷའི་དབང་པོ་ལྷ་ཡི་ལྷ། །ཞེས་བྱ་བ་སྟེ་བརྒྱ་བྱིན་གྱིས་སོ། །ལྷ་ཡི་དབང་པོ་ལྷ་མིན་བདག །ཅེས་པས་ཐགས་བཟངས་རིས་ཀྱི་གཟུགས་ཀྱིས་སོ། །འཆི་མེད་དབང་པོ་ལྷ་ཡི་བླ། །ཞེས་བྱ་སྟེ་ཕུར་བུའི་གཟུགས་ཀྱིས་སོ། །འཇོམས་བྱེད་འཇོམས་བྱེད་དབང་ཕྱུག་གོ། །ཞེས་བྱ་བ་སྟེ་
ཁྱབ་མཇུག་གི་གཟུགས་སོ། །ད་ནི་གཟུགས་མེད་པ་གདུལ་བའི་དོན་དུ་གཟུགས་མེད་ཅེས་བྱ་བའི་ཚིག་དང་། ཚངས་པའི་ཡུལ་ས་རྩེ་ནས་གནོན། །ཞེས་བྱ་བའི་ཚིག་གིས་སོ། །ད་ནི་ཐུན་མོང་མ་ཡིན་པའི་གསང་སྔགས་ཀྱི་ཐེག་པ་བཤད་པའི་སྒོ་ནས་རྗེས་སུ་གཟུང་བ་སྟེ། ནོར་པ་
ཐམས་ཅད་རྣམ་པར་སྤངས། །ཞེས་བྱ་བ་ལ་སོགས་པ་སྨོས་ཏེ། དེ་ལ་ནོར་པ་ནི་རྣམ་པ་ལྔ་སྟེ། འཇུག་པའི་ནོར་པ་དང་། ལྟ་བ་ནོར་པ། བསྒོམ་པ་ནོར་པ། ཐབས་ནོར་པ། སྤྱོད་པ་ནོར་པ། དེ་ལས་ལྡོག་པ་ཞེས་པའི་ཁྱད་པར་རོ། །དེ་ལ་འཇུག་པའི་ཁྱད་པར་ཅི་ལྟ་བུ་ཞེ་ན། དོན་