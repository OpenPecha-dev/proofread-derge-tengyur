ཕྱག་འཚོལ་ལ་གསོལ་བ་ཐོབ་དང་བྱིན་རླབས་འཆར་གསུངས་ནས། དེར་བྱང་ཆུབ་སེམས་དཔའ་བཞིན་བཟངས་ཀྱིས་གྲོགས་པོ་རྣམས་ལ་དེ་ལྟར་སློབ་ནས། ཀུན་གྱིས་དེ་ལྟར་བྱས་པ་དང་མ་མཐོང་ནས་ཡང་ཤཱཀྱ་ཐུབ་པ་ལ་ཞུས་པས། ཆོས་ཐམས་ཅད་མཉམ་པ་ཉིད་དུ་
ཞོག་གསུངས་ནས་བཞིན་བཟངས་ཀྱིས་ཐམས་ཅད་མཉམ་པ་ཉིད་དུ་སེམས་ཞོག་དང་ཡོན་ཏན་མཐོང་ངོ་ཟེར་ནས། དེ་ལྟར་བྱས་པས་ཞག་བདུན་གྱི་ནང་པར་རྗེ་བཙུན་པདྨའི་སྟེང་ན་སྐུ་གསེར་གྱི་གཏན་པ་ཕྱིས་པ་བཞིན་དུ་བཞུགས་པ་མཐོང་མ་ཐག་ཏུ་སྐུ་ལས་འོད་ཟེར་བྱུང་སྟེ་འཇིག་རྟེན་གྱི་ཁམས་
ཐམས་ཅད་བཀང་སྟེ། སངས་རྒྱས་དང་བྱང་ཆུབ་སེམས་དཔའ་དང་ཉན་ཐོས་དང་རང་སངས་རྒྱས་ལ་སོགས་པ་ལ་མཛད་པ་བཅུ་གཉིས་ལ་སོགས་པ་སོ་སོའི་རྣམ་པར་ཐར་པ་བསྟན་ནས་བཞུགས་པའི་དུས་སུ་ནམ་མཁའ་ལས་མེ་ཏོག་ལ་སོགས་པའི་ཆར་བྱུང་ངོ་། །དུས་དེར་ཟབ་ཅིང་རྒྱ་ཆེ་བའི་
ཆོས་ཕྱོགས་བཅུ་ཐམས་ཅད་དུ་ཉེ་རིང་མེད་པར་ཆོས་ཀྱི་དུང་བུས། གཎྜཱི་དང་ཆོས་ཀྱི་རྔ་བརྡུངས་ནས་ཀུན་ཐར་པ་ལ་བཀོད་པས་མི་གནས་པའི་མྱ་ངན་ལས་འདས་པ་རྗེ་བཙུན་ཁྱོད་ཡིན་ཞེས་པའོ། །སྐུ་ཇི་ལྟ་བུ་ཞེ་ན་ཆོས་སྐུ་གཟུགས་མེད་ལས། ལོངས་སྐུ་གཟུགས་བཟངས་མཚན་དཔེས་
བརྒྱན་པ། སྤྲུལ་སྐུ་ཅིར་ཡང་སྟོན་པས་ན། གཟུགས་མེད་ནས་སྣང་བའི་དཔལ་ཞེས་བྱའོ། །འོ་ན་མི་དོགས་སམ་ཞེ་ན། གཟུགས་རྣམས་མ་ལུས་འཆང་བ་པོ། །ཞེས་པ་རྗེ་བཙུན་གྱིས་སེམས་སྒྱུ་མ་ལྟ་བུར་ཤེས། འཇིག་རྟེན་རྨི་ལམ་ལྟ་བུར་ཤེས། སྨོན་ལམ་དང་སངས་རྒྱས་ནི་མིག་
ཡོར་ལྟ་བུར་ཤེས། ཆོས་ཐམས་ཅད་སྤྲུལ་པ་ལྟ་བུར་ཤེས། ཚིག་ཐམས་ཅད་བྲག་ཅ་ལྟ་བུར་ཤེས། སྐྱེ་ཤི་ཐམས་ཅད་འཁྲུལ་འཁོར་དུ་འདུ་ཤེས། སྣང་སྲིད་ཐམས་ཅད་དྲི་ཟའི་གྲོང་ཁྱེར་དུ་འདུ་ཤེས། དེ་ལྟར་རྟོགས་ནས་ཅིས་ཀྱང་མི་ཚུགས་པས་ན། ཚུགས་པ་མེད་ཅིང་ཆེ་བར་གྲགས་
པ་སྟེ་སྔོན་རྗེ་བཙུན་བྱང་ཆུབ་ཤིང་དྲུང་ན་བཞུགས་པའི་དུས་སུ། བདུད་སྡིག་ཏོ་ཅན་ཤིན་ཏུ་འཇིགས་པ་མང་མོས་ནམ་མཁའ་ལ་ཐོག་ལ་སོགས་པ་དང་། ལ་ལས་རི་ལ་སོགས་པ་མདུང་དང་། ཤཀྟི་དང་སྣ་ཚོགས་པ་བརྡེག་པ་ལ། རྗེ་བཙུན་གྱི་བ་སྤུ་ལས་འོད་ཟེར་བྱུང་བས་བདུད་