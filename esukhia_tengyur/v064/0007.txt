འདུད་པ་དང་། རྡོ་རྗེ་སྲུང་བ་དང་། རྡོ་རྗེ་རྐང་གདུབ་དང་། རྡོ་རྗེ་ལྕགས་སྒྲོག་དང་། རྡོ་རྗེ་རྣོན་པོ་དང་། རྡོ་རྗེ་ཤུགས་ཏེ་ཉི་ཤུ་རྩ་གཅིག་གོ། །རང་རང་གི་འཁོར་མཐའ་ཡས་པས་ན། ལག་ན་རྡོ་རྗེ་མཐའ་ཡས་པའོ། །དཔའ་བོ་དེ་རྣམས་ཀྱང་གཙོ་བོ་བཞིན་དུ་གདུལ་དཀའ་བའོ། །
གདུལ་བྱའི་བསམ་པའི་དབང་གིས་འཇིགས་སུ་རུང་བ་དང་དཔའ་བྱད་ཅན་ཏེ། དཔའ་བ་དང་། མི་སྡུག་པ་དང་། འཇིགས་སུ་རུང་བ་དང་། དཔའ་བྱད་ཅན་གྱི་ཉམས་བཞི་ནི་དོན་དམ་པར་ཡོད་པ་མ་ཡིན་ནོ། །རྡོ་རྗེ་རྩེ་མོ་རབ་འཕྲོ་བ་ནི་གསོལ་བ་འདེབས་པའི་རྗེས་སུ་འཇུག་པས་རྡོ་རྗེ་བྱེ་བ་སྤྲོས་
ནས་སངས་རྒྱས་ལ་མཆོད་པ་བྱེད་དོ་ཞེས་བྱ་བའི་དོན་ཏོ། །ཅིའི་ཕྱིར་གསོལ་བ་འདེབས་ཤེ་ན། སྙིང་རྗེ་ཆེ་དང་ཤེས་རབ་ལ་སོགས་པའོ། །ཐབས་ཀྱིས་ཞེས་བྱ་བ་ནི་ཞི་གནས་སོ། །འགྲོ་བའི་དོན་བྱེད་པ་ནི་འཇིག་རྟེན་དང་ཐུན་མོང་དང་མཆོག་གི་དངོས་གྲུབ་བོ། །སྤྱོད་ལམ་ཇི་ལྟ་བུ་ཞེ་ན། དགའ་
མགུ་རངས་པའི་བསམ་པ་ཅན་དང་ངོ་། །འགྲོ་བའི་དོན་བྱེད་པ་དང་རྗེས་སུ་འཇུག་པ་ནི་སྦྱོར་བ་དང་དངོས་གཞི་དང་མཇུག་གི་རིམ་གྱིས་སམ། སྙིང་རྗེ་ཆེན་པོ་དང་། ཤེས་རབ་དང་ཐབས་ཀྱི་རྗེས་སུ་འཇུག་པས་ན་དགའ་མགུ་རངས་པའི་བསམ་པ་ཅན་ནོ། །ཁྲོ་བོའི་ལུས་ཀྱི་གཟུགས་
ལྡན་པ་ནི་སྔ་མ་བཞིན་ནོ། །ཁྲོ་བོའི་གཟུགས་དང་ལྡན་པའི་འབྲས་བུ་ནི་སངས་རྒྱས་ཕྲིན་ལས་བྱེད་པའི་མགོན་ཏེ། སངས་རྒྱས་ཀྱི་བཀའི་རྗེས་སུ་འཇུག་པའི་ཕྱིར་རོ། །ལུས་བཏུད་རྣམས་དང་ལྷན་ཅིག་ཏུ་ནི་ཕྱག་འཚལ་བའི་ཡང་གཙོ་བོའི་རྗེས་སུ་འབྲངས་པ་ཡིན་ནོ་ཞེས་བྱ་བའི་དོན་ཏོ། །
གང་ལ་ཕྱག་འཚལ་ཞེ་ན། དེ་བཞིན་གཤེགས་པ་བཅོམ་ལྡན་འདས། །རྫོགས་སངས་རྒྱས་ལའོ། །ཅི་ཞིག་བྱས་ནས་ཤེ་ན། ཕྱག་འཚལ་ནས་ཏེ། ཕྱོགས་བཞི་ནས་བྱ་ཞེས་བྱ་བའི་དོན་ཏོ། །ཐལ་མོ་སྦྱར་ནས་ཞེས་བྱ་བས་གསོལ་བ་འདེབས་པའི་སྦྱོར་བ་བསྟན་ནས། གསོལ་བ་གདབ་པ་
དངོས་ནི། ཁྱབ་བདག་བདག་ལ་སྨན་པ་དང་། །ཞེས་བྱ་བ་ལ་སོགས་པ་སྨོས་ཏེ། སྨན་པ་ནི་མངོན་པར་མཐོ་བའོ། །བདག་དོན་ནི་ངེས་པར་ལེགས་པའོ། །ཐུགས་བརྩེའི་ཕྱིར་ནི་ཕན་པའི་དོན་ལ་རབ་ཏུ་སྦྱོར་བའོ། །དཀྱིལ་འཁོར་གྱི་འཁོར་ལོའི་བདག་ཉིད་ཕྱི་རོལ་དུ་དཀྱིལ་འཁོར་དྲུག་སྤྲུལ་