ཆགས་ས་བོན་གྱི་ཆ་ཙམ་ཡང་མེད་པར་དག་སྟེ། དཔེར་ན་ཤེལ་གྱི་གོང་བུ་དང་འདྲ་བར་འགྱུར་རོ། །རྒྱུད་འདི་ཡི་དམ་དུ་བྱས་ཏེ། ཉིན་ཞག་རེ་ཉི་ཤུ་རྩ་གཅིག་ཀླག་ཅིང་མཆོད་པ་ལྔ་ལ་རྟག་ཏུ་བྱས་ཤིང་ལས་ཀྱི་སྒྲིབ་པ་རྣམས་རྣམ་པར་དག་སྟེ། མ་ལུས་པར་འཇོམས་པ་ནི་དཔེར་ན་
རྩྭའི་ཕུང་པོ་ལ་མེ་ཕྲ་མོས་བསྲེགས་པ་བཞིན་ནོ། །ལས་ཐམས་ཅད་འཇོམས་པའི་ཡེ་ཤེས་འདུས་པའི་ཐོ་བ་ཞེས་བྱ་བ། སློབ་དཔོན་ཡེ་ཤེས་རྡོ་རྗེས་མཛད་པ་རྫོགས་སོ།། {D2976}༄༅། །དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ། །གཞན་གྱི་རིག་སྔགས་
བཤིག་པར་འདོད་པས། དུར་ཁྲོད་ཀྱི་རས་ལ་འཁོར་ལོ་རྩིབས་སུམ་ཅུ་སོ་གཉིས་པ་བྲིས་ཏེ་རྩིབས་རྣམས་སུ་ཧཱུཾ་ལོག་པ་བྲི། མུ་ཁྱུད་ལ་ཨཱ་ལི་དང་ཀཱ་ལིས་བསྐོར། ལྟེ་བར་ཆེ་གེ་མོའི་རིག་སྔགས་ཤིག་ཤིག་ཅེས་པ་བྲི་སྟེ། ཨོཾ་གྷུརྞ་གྷུརྞ་གྷུརྞཱ་པ་ཡ་གྷུརྞཱ་པ་ཡ་ཕཊ་ཅེས་སྟོང་ཕྲག་
ལྔ་བཟླས་ལ་འཁོར་ལོ་དེ་འོ་མ་དང་སྤོས་ཆུས་བཀྲུས་ནས་ནིམ་པའི་དུད་པ་ལ་བདུགས་ཏེ། དུར་ཁྲོད་དུ་བསྐྱལ་ལ། ཤིང་ལ་བརྒྱངས་ནས་བཞག་པས་ངེས་པར་འགྲུབ་བོ། །གཞན་གྱི་རིག་སྔགས་བཤིག་པའི་ཕྱིར་བཟློག་པ་ཞེས་བྱ་བ་སློབ་དཔོན་ཡེ་ཤེས་རྡོ་རྗེས་མཛད་པ་
རྫོགས་སོ།། {D2977}༄༅། །དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ། །སེམས་ཅན་གཞན་གྱི་ལས་ཀྱི་སྒྲིབ་པ་འཇོམས་པར་འདོད་པ་ནི། རྒྱུད་འདིའི་དཀྱིལ་འཁོར་དུ་ཞུགས་ཏེ། ཞི་བའི་སྦྱིན་སྲེག་བརྒྱ་རྩ་བརྒྱད་བྱས་ལ། བུམ་པའི་ཆུ་གཏོར་བཏང་ཞིང་སྡིག་པ་
མ་ལུས་པ་བཤགས་ཏེ་རང་ལུས་ལྷའི་ང་རྒྱལ་དུ་བྱས་ཏེ། སྙིང་གའི་ས་བོན་ལས་འོད་འཕྲོས་པས་སེམས་ཅན་དེའི་ལུས་ངག་ཡིད་དུ་འཛིན་པའི་དངོས་པོ་རྣམས་བསྲེགས་ཏེ། ཆོས་ཉིད་རྣམ་པར་དག་པའི་རང་བཞིན་དུ་གྱུར་ཏེ། སྔར་བྱས་པའི་ལས་སྡིག་རྣམས་རྣམ་པར་དག་
པས་སེམས་རངས་པ་དང་། དེ་ནས་སེམས་ཅན་དེའི་ལུས་ལྷའི་ང་རྒྱལ་དུ་བྱས་ལ། ད་ལྟར་སྡིག་པ་མ་ལུས་པར་བཤགས་པས་ལུས་རངས་པ་དང་། ངག་བཟླས་པའི་འཁོར་ལོར་གནས་པས་ཕྱིས་ཀྱི་སྡིག་པ་མ་ལུས་པར་དག་སྟེ་ངག་རངས་པའོ། །གཞན་གྱི་ལུས་