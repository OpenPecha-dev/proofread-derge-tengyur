དཀར་མོ་ཅན་སྒོམ་པའི་རྣལ་འབྱོར་པས། མཐར་མཆོད་བསྟོད་བྱས་ཏེ། གོར་ཞི་བའི་གསོལ་བ་གདབ་པ་དང་། ཚངས་པ་ལ་སོགས་པ་མཆོད་པ་དང་གཏོར་མས་ཚིམ་པར་བྱས་ཏེ་གསོལ་བ་གདབ་པར་བྱའོ། །དེ་ཡང་བར་སྐབས་སུ་གདུགས་དཀར་མོ་དང་སྲུང་མའི་ཚོགས་ལ་
གསོལ་བ་གདབ་ཅིང་། སྙིམ་པ་སྦྱར་ཏེ་བསྲུང་བར་བྱའོ། །ཁྱད་པར་དུ་གོར་གྱི་འབྱུང་པོ་ལ་འབྱུང་གཏོར་གྱིས་མཉེས་པར་བྱའོ། །དེ་ལྟར་ཐུན་བཞིའི་སྦྱོར་བས་རྟག་ཏུ་བསྒོམས་པས་མཐར་ཕྱིན་པ་དང་། འཇིག་རྟེན་པ་དང་འཇིག་རྟེན་ལས་འདས་པ་ལ་མཆོད་བསྟོད་བྱས་ཏེ། ཕྱུགས་
དེ་རྣམས་གནས་དབེན་པར་གནས་པར་བྱའོ། །དེ་ལྟ་བུས་ནི་གོར་ཐམས་ཅད་ཞི་བར་འགྱུར་རོ། །གོར་སྲུང་བའི་ཆོ་ག་སློབ་དཔོན་ཙནྡྲ་གོ་མིས་མཛད་པ་རྫོགས་སོ།། {D3099}༄༅། །རྣལ་འབྱོར་པ་ཞི་བའི་སྦྱིན་སྲེག་བྱེད་པར་འདོད་པས། དང་པོར་ས་གཞི་ཤིན་ཏུ་ཁ་དོག་
དཀར་བ་དག་པ་ལ་ཐབ་ཁུང་ཟླུམ་པོ་རྒྱར་ཁྲུ་གང་ཟབས་སུ་ཁྲུ་ཕྱེད་པ། ཁ་ཁྱེར་སོར་བཞི་པ་དང་ལྡན་པར་བྱ་སྟེ། དེ་ལ་དྲི་དཀར་པོས་བྱུག་པ་དང་། མེ་ཏོག་དཀར་པོ་གཏོར་བར་བྱའོ། །དེ་ཡང་དབུས་སུ་པདྨའི་སྟེང་དུ་རྡོ་རྗེས་མཚན་པ་བྲིས་ཏེ། ཁ་ཁྱེར་ཡང་རྡོ་རྗེས་བསྐོར་བར་བྱའོ། །
དེ་ནས་ཐབ་ཁུང་དུ་བུད་ཤིང་བརྩིག་པ་དང་། མཆོད་པ་དང་གཏོར་མ་བཤམས་ཏེ། ཞི་བའི་རྫས་ཏིལ་དང་། མར་དང་། ཀུ་ཤ་དང་། དཱུར་བ་དང་། ནས་དང་། གྲོ་དང་། དཀར་གསུམ་མངར་གསུམ་ལ་སོགས་པ་བསགས་ཏེ། རང་ཉིད་ཁྲུས་བྱས་ཏེ། གོས་གཙང་མ་བགོས་ནས།
སྟན་བདེ་བ་ལ་པདྨའི་འདུག་སྟངས་སམ། རྡོ་རྗེའི་སྐྱིལ་མོ་ཀྲུང་གིས་ཁ་ཤར་དུ་བལྟས་ཏེ་གནས་པར་བྱའོ། །དེ་ནས་རང་ཉིད་སྒྲུབ་ཐབས་ལས་འབྱུང་བ་ལྟར་ལྷའི་རྣལ་འབྱོར་བྱས་ཏེ། དེ་ནས་མ་ཧཱ་ཤཱུ་ནྱ་ཛ་ཏཱ་ཛྙཱ་ནས། ཐབ་དང་རྫས་རྣམས་སྟོང་པར་བྱས་ཏེ། རཾ་ལས་ཐབ་ཁུང་
འབར་བའི་གཞལ་ཡས་ཁང་དུ་བསམས་ཏེ། དེའི་དབུས་སུ་སེང་གེ་ཉི་མ་པདྨའི་སྟེང་དུ། སྔར་བཞིན་དུ་ཆོ་གའི་ཡན་ལག་གསུམ་གྱིས་གདུགས་དཀར་མོ་ཅན་འཁོར་དང་བཅས་པ་བསྐྱེད་པར་བྱའོ། །དེ་ནས་མཆོད་པ་བསང་ཞིང་བྱིན་གྱིས་བརླབས་ནས་མདུན་དུ་ཡེ་ཤེས་ཀྱི་འཁོར་