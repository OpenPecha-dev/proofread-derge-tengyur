དྲི་མ་མེད་པར་རྟོགས་སོ། །ཁ་དོག་དམར་མོ་ནི་ཆོས་རྣམས་ལ་ཆགས་པའི་སེམས་ཀྱིས་དེ་བཞིན་གཤེགས་པའོ། །ཞབས་བཞིའི་རྣམ་དག་ནི་འཕགས་པའི་རྫུ་འཕྲུལ་གྱི་རྐང་པ་བཞིའོ། །རྟའི་གདོང་པ་ནི་གཞན་པ་མེད་པའི་སེམས་ཀྱི་རང་བཞིན་འདི་ཆོས་ཀྱི་དབྱིངས་རྣམ་པར་དག་པ་
དང་། ལམ་རྣམ་པར་དག་པར་གཞོལ་བར་མངོན་པར་བརྗོད་དོ། །རྒྱུའི་དེ་ཉིད་གང་ལ་ལྟ་བ་དང་། འབྲས་བུའི་དེ་ཉིད་ཀྱི་ཕྱག་རྒྱ་ནི་སངས་རྒྱས་བཅོམ་ལྡན་འདས་ཐར་པ་ལ་སྤྱན་གསུམ་གྱིས་གཟིགས་པའོ། །ཐོག་མ་མེད་པའི་ཡེ་ཤེས་ཀྱི་སེམས་དུད་འགྲོའི་ཞལ་དུ་བསྟན་ཏོ། །ཡིད་
སྦྱོང་བའི་རྣལ་འབྱོར་པས་རི་ལྟར་རྟག་ཏུ་གནས་པར་བྱའོ། །རྒྱུད་ཐམས་ཅད་ཀྱི་སྙིང་པོ་བླ་ན་མེད་པ་རྟ་མགྲིན་གྱི་སྒྲུབ་ཐབས་ཞེས་བྱ་བ། པཎྜི་ཏ་པྲ་བྷཱ་ཀ་རས་མཛད་པ་རྫོགས་སོ།། །།རྒྱ་གར་ཡུལ་བཱ་རཱ་ཎ་སཱིའི་པཎྜི་ཏ་པུ་རུ་ཥོཏྟ་མའི་ཞལ་སྔ་ནས་ལེགས་པར་མཉན་ཏེ། ལོ་ཙཱ་བ་
ཤཱཀྱའི་དགེ་སློང་ཉི་མ་རྒྱལ་མཚན་དཔལ་བཟང་པོས་བླ་མ་དམ་པའི་བཀས་གཙུག་ལག་ཁང་ཆེན་པོ་དཔལ་ཐར་པ་གླིང་དུ་བསྒྱུར་བའོ།། ༄༅༅། །འཕགས་པ་རྟ་མགྲིན་བསྒྲུབ་པར་འདོད་པས་ཐོག་མར་སྔགས་འདི་བརྗོད་པར་བྱའོ། །ཨོཾ་སྭ་བྷཱ་བི་ཤུདྡྷཿསརྦ་དྷརྨཱཿ
སྭ་བྷཱ་བ་བི་ཤུདྡྷོ྅ཧྃ་ཞེས་ལན་གསུམ་མམ་བདུན་བརྗོད་པས་སྣང་སྲིད་ཀྱི་དངོས་པོ་འདི་ཐམས་ཅད་དག་པར་བསམ་མོ། །ཁྱད་པར་དུ་བདག་གི་ལུས་ཤེལ་སྒོང་དག་པ་ལྟ་བུར་རྣམ་པར་དག་པར་བསམ་མོ། །དེ་ནས་རང་གི་སྙིང་གར་རཾ་སེར་པོ་ཅིག་ལས་འོད་འཕྲོས་ཤིང་འདུས་པ་ལས་
ཉི་མའི་དཀྱིལ་འཁོར་བསམ་མོ། །ཉི་མའི་དཀྱིལ་འཁོར་གྱི་སྟེང་དུ་ཡི་གེ་ཧྲཱིཿདམར་པོ་ཅིག་བསམ་མོ། །དེ་ལས་འོད་ཟེར་ཞགས་པ་ལྟ་བུ་དང་ལྕགས་ཀྱུ་ལྟ་བུ་ཕྱོགས་བཅུར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་དཔལ་རྟ་མགྲིན་དང་བླ་མ་ལ་སོགས་པ་མདུན་དུ་སྤྱན་དྲངས་
ལ་རང་གི་སྙིང་གའི་ཡི་གེ་ཧྲཱིཿལས་མཆོད་པའི་ལྷ་མོ་བདུག་སྤོས་མ་ཕྱག་ན་སྤོས་ཐོགས་པ་དང་། མེ་ཏོག་མ་ཕྱག་ན་ཨུཏྤ་ལ་ཐོགས་པ་དང་། མར་མེ་མ་ཕྱག་ན་རིན་པོ་ཆེའི་སྒྲོན་མེ་ཐོགས་པ་དང་། དྲི་ཆབ་མ་གསེར་གྱི་བུམ་པའི་ནང་དུ་ག་པུར་གྱི་ཆུས་བཀང་བ་ཐོགས་པ་དང་། ཞལ་ཟས་མ་གསེར་