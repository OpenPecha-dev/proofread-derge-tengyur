པའི་མཚན་མ་ནི་ངུ་ཞིང་རེས་དགོད། རེས་སོ་འདེབས་པར་བྱེད། སྐྱུག་པར་བྱེད། རྒོད་པ་དྲག་པོར་བྱེད་དོ། །དེ་ལས་ཐར་བའི་ཐབས་ནི་གཏོར་མ་ནི་སྤོས་དང་། མེ་ཏོག་སྣ་ཚོགས་པའི་ཕྲེང་བ་དང་། པདྨ་དང་། ཨུཏྤལ་དམར་པོའི་འདབ་མ་དང་། ཤ་བཙོས་པ་དང་། རྗེན་པ་
དང་། སྔགས་པས་གཙང་སྦྲ་བྱས་ཏེ། ནུབ་ཕྱོགས་སུ་གཏོར་མ་སྦྱིན་ནོ། །དེ་ནས་ནད་པ་ཁྲུས་བྱས་ལ་འབྲས་བུ་གསུམ་དང་ཚ་བ་གསུམ་དང་པུ་ཤེལ་ཙེ་དང་། རྩ་བ་ལྔ་རྣམས་ཆ་བསྙམས་ལ་མར་ཕུལ་བཞི་དང་བའི་གཅིན་ཕུལ་བཞི་མེ་ཆུང་བས་དལ་གྱིས་བཙོའོ། །དེ་ནས་ཁྲུས་
བྱས་དལ་གྱིས་བཏབ་པ་སྔ་མ་བཞིན་དུ་བྱས་ལ། ལྷ་མ་ཡིན་གྱི་གདོན་ལས་ཐར་བར་ངེས་སོ། །སློབ་དཔོན་ཡེ་ཤེས་རྡོ་རྗེས་མཛད་པ་རྫོགས་སོ།། {D2991}༄༅། །དཔལ་རྡོ་རྗེ་ཅན་ལ་ཕྱག་འཚལ་ལོ། །གཞོན་ནུའི་གདོན་བཞི་ལས་ཐར་བར་འདོད་པས། སྔོན་དུས་དང་མཚན་
ཉིད་ཤེས་པར་བྱས་ཏེ། འདི་ལ་ནམ་གྲུའི་གདོན་དང་། ནམ་མཁའི་ལྡིང་གི་གདོན་དང་། སྐེམ་བྱེད་དང་། གཞོན་ནུ་དང་བཞི་སྟེ། གོ་རིམས་ཀྱིས་བྲམ་ཟེ་དང་། རྒྱལ་རིགས་དང་། རྗེའུ་རིགས་དང་། དམངས་རིགས་ལ་གནོད་པར་བྱེད་དོ། །ཚེས་གཉིས་དང་བཅུ་གཅིག་དང་།
ཡར་ངོའི་ཚེས་ལྔ་དང་བཅུ་པ་ལ་འཇུག་གོ། །ཞུགས་པའི་མཚན་ཉིད་ནི་མིག་གྱེན་ལ་བལྟ་ཞིང་མགོ་བོ་འཁོར། རིམས་དང་ལུད་པ་སེར་པོ་དབུགས་མི་བདེ་བ་ནི་ནམ་གྲུས་ཟིན་པའོ། །འདི་ནི་ལྷག་པར་རྒན་པ་དང་། བྱིས་པ་གསོད་པར་བྱེད་པའོ། །མིག་ཐུར་ལ་ཕབ། སོ་འཆའ་
རྔམ་པ་བརྩེགས། རིམས་ཀྱིས་བཏབ་པ་ནི་ནམ་མཁའ་ལྡིང་ངོ་། །ལུས་འདར་ཞིང་ཁ་དབྱལ་རྔམ་ཞིང་སེམས་རྒོད་མགོ་འཕུར་ཞིང་ངུ་། རིམས་དང་འགྲོ་བར་བྱེད། བྱིས་པ་ལ་བཏབ་ན་ཁ་ནས་དྲི་ང་བ་འབྱུང་བ་དང་། ལུས་ལ་རྨ་དང་འབྲུམ་བུ་འབྱུང་བ་དང་། ཚ་ཞིང་གདོང་མེ་དང་འདྲ།
འཁྲུ་ཞིང་སྐྱུག་པ་དང་། ནུ་མ་ལ་སོས་འདེབས་པ་དང་། ལན་གྲངས་མང་དུ་ངར་ཞིང་འདར། མིག་དམར་ལ་མཆུ་མུར་བ་ནི་སྐེམ་བྱེད་ཀྱིས་ཟིན་པའོ། །ལས་བྱས་པའི་ཚེ་རྐང་ལག་ཚིགས་གཞིན། མིག་འཁོར་ཞིང་ལྟ་བར་བྱེད། མིག་ཡ་གཅིག་བཙུམས། སྨིན་མ་གཡས་འདེགས་པ་