ལྟར་ཕྱི་རོལ་གྱི་འདུ་བྱེད་རྣམས་ལས་ས་བོན་དང་འབྲས་བུར་འབྲེལ་བའི་ཚུལ་བསྟན་པ་དེ་ནི་ནང་གི་འདུ་བྱེད་རྣམས་ལ་ལས་དང་འབྲས་བུར་འབྲེལ་པ་ཡོད་པར་སྒྲུབ་པའི་ཆོས་མཐུན་པའི་དཔེའི་ཚིག་ཡིན་ཏེ། འདིས་མཚོན་པའི་དོན་གྱི་དངོས་པོ་ནི་འོག་ནས། །ཆོས་སྒྲུབ་པ་ཡི་ཐབས་རྣམས་ནི། །
དཀར་པོའི་ལས་ཀྱི་ལམ་བཅུ་སྟེ། །ཆོས་ཀྱི་འབྲས་བུ་འདི་གཞན་དུ། །འདོད་པའི་ཡོན་ཏན་རྣམ་ལྔའོ། །ཞེས་འབྱུང་བ་ཡིན་པར་སྦྱར་རོ། །ད་ནི་དམ་བཅས་པའི་དོན་ཉིད་ཀྱི་ཕྱོགས་དང་། སྒྲུབ་པའི་ཆོས་དང་། མཇུག་བསྡུ་བ་བསྟན་པའི་ཕྱིར་དེ་བཞིན་དུ། །སེམས་ཀྱི་རྒྱུན་ནི་གང་
ཡིན་པ། །སེམས་པ་ལས་ནི་མངོན་པར་འབྱུང་། །དེ་ལས་འབྲས་བུ་སེམས་པ་ནི། །མེད་ན་དེ་ཡང་འབྱུང་མི་འགྱུར། །གང་ཕྱིར་སེམས་པ་ལས་རྒྱུན་དང་། །རྒྱུན་ལས་འབྲས་བུ་འབྱུང་འགྱུར་ཞིང་། །ལས་ནི་འབྲས་བུའི་སྔོན་འགྲོ་བ། །དེ་ཕྱིར་ཆད་མིན་རྟག་མ་ཡིན། །ཞེས་བྱ་བ་
སྨྲས་སོ། །དེ་ཉིད་བྱེ་བྲག་ཏུ་བཤད་པ་བསྟན་པའི་ཕྱིར་སེམས་ཀྱི་རྒྱུན་འབྲེལ་བར་འཇུག་པའི་མཚན་ཉིད་གང་ཡིན་པ་ནི་བྱམས་པ་དང་། བྱམས་པ་མ་ཡིན་པའི་སེམས་པ་ལས་སུ་བརྗོད་པ་གང་ཡིན་པའི་སེམས་པ་འགགས་པ་དེ་ལས་མངོན་པར་འབྱུང་ཞིང་། རྒྱུན་ལས་འབྲས་བུ་འདོད་པ་
དང་མི་འདོད་པ་ཉམས་སུ་མྱོང་བའི་མཚན་ཉིད་མངོན་པར་འབྱུང་ངོ་ཞེས་བྱ་བ་སྨྲས་ཏེ། དེས་ནི་རྗེས་སུ་འགྲོ་བ་བསྟན་ཏོ། །སེམས་པ་མེད་ན་སེམས་ཀྱི་རྒྱུན་དེ་ཡང་མངོན་པར་འབྱུང་བར་མི་འགྱུར་ཏེ་ཞེས་བྱ་བ་ནི་ལྡོག་པར་བསྟན་ཏོ། །དེ་ལྟར་དེས་ནི་ལས་ཀྱི་རྒྱུན་རྗེས་སུ་འཇུག་པ་ཉིད་
བསྟན་ཏོ་ཞེས་བྱ་བ་ནི། དེ་ལྟར་རྗེས་སུ་འགྲོ་བ་དང་ལྡོག་པ་བསྟན་པའི་སྐབས་དེས་ནི་ནང་གི་འདུ་བྱེད་རྣམས་ལ་ལས་དང་འབྲས་བུར་འབྲེལ་པ་ཡོད་པར་སྒྲུབ་པའི་ཆོས་གཏན་ཚིགས་ནི་ལས་དང་འབྲས་བུར་འབྲེལ་པའི་རྒྱུན་རྗེས་སུ་འཇུག་པ་ཉིད་ཡིན་པར་བསྟན་ཏེ། འོག་ནས་བཅོམ་
ལྡན་འདས་ཀྱིས་འབྲས་བུ་ཁྱད་པར་ཅན་ཐོབ་པར་འདོད་པ་རྣམས་ལ་དེ་དང་འབྲེལ་པ་ཐོབ་པར་བྱ་བའི་ཕྱིར། ཐབས་བསྟན་པ་ཡོད་པའི་ཕྱིར་རོ་ཞེས་འབྱུང་བ་དང་སྦྱར་རོ། །གང་ཕྱིར་སེམས་པ་ལས་རྒྱུན་ཞེས་བྱ་བ་རྒྱུ་དང་འབྲས་བུའི་དངོས་པོར་འབྲེལ་ཞིང་རྒྱས་པར་གྱུར་པའི་རྒྱུན་འབྲེལ་པ་