ཞེ་ན། འདི་དང་གཞན་དུ་སྟེ་ཞེས་བྱ་བ་ནི་གང་དག་གི་ཞེ་ན། འབྲས་བུ་དག་གིའོ་ཞེས་བསྟན་པ་དེ་གནས་སྐབས་གང་དུ་དེ་དག་གི་རྒྱུ་དང་རྐྱེན་ཡིན་ཞེ་ན་ཚེ་འདི་དང་གཞན་དག་ཏུའོ་ཞེས་བྱ་བར་སྦྱར་རོ། །ཚེ་འདི་དང་གཞན་དག་ཏུ་མྱོང་བར་འགྱུར་བའི་དབང་གིས་སོ་ཞེས་བྱ་བས་ནི་
ཆོས་དེ་ནི་ཚེ་འདི་དང་གཞན་དག་ཏུ་རྣམ་པར་སྨིན་པ་དང་རྒྱུ་མཐུན་པའི་འབྲས་བུ་སྡུག་པ་དང་། འདོད་པ་དང་། ཡིད་དུ་འོང་བ་དག་མྱོང་བར་འགྱུར་བའི་དབང་གི་རྒྱུ་ཡིན་ནོ་ཞེས་བསྟན་ཏོ། །སེམས་པ་ནི་ས་བོན་ཉིད་དུ་གསུངས་ཏེ། ལུས་དང་ངག་གི་ལས་དག་ཀུན་ནས་བསླང་བའི་ཕྱིར་རོ་
ཞེས་བྱ་བས་ནི། བདག་ཉིད་ལེགས་པར་སྡོམ་པ་དང་། གཞན་ལ་ཕན་འདོགས་པ་དང་། བྱམས་པ་ཞེས་བྱ་བ་གསུམ་ནི་འབྲས་བུ་དག་གི་སེམས་པ་ནི་ལུས་དང་ངག་གི་ལས་དག་ཀྱང་ཀུན་ནས་བསླང་བའི་ཕྱིར་རྐྱེན་ཀྱང་ཡིན་ནོ་ཞེས་བྱ་བ་བསྟན་ཏེ། རེ་ཞིག་དེ་ནི་ཚིག་ལེའུར་བྱས་
པའི་ཡན་ལག་གི་དོན་བཤད་པས་བདག་ཉིད་ལེགས་པར་སྡོམ་པ་དང་། གཞན་ལ་ཕན་འདོགས་པ་དང་། བྱམས་པ་ཞེས་བྱ་བ་ཡིད་ཀྱི་ལས་དགེ་བ་འབྲས་བུ་དང་འབྲེལ་པའི་མཚན་ཉིད་བསྟན་པ་ཡིན་ནོ། །འདིར་ཡིད་ཀྱི་ལས་ནི་མཚོན་པ་ཙམ་སྟེ། དེས་ཀུན་ནས་བསླང་བའི་
ལུས་དང་ངག་གི་ལས་དགེ་བ་འབྲས་བུ་དང་འབྲེལ་བའི་མཚན་ཉིད་དག་ཀྱང་སྔ་མ་བཞིན་དུ་ཅི་རིགས་པར་སྦྱར་ཞིང་བརྗོད་པར་བྱ་སྟེ། དེ་དག་ནི་ལུས་དང་ངག་དང་། ཡིད་ཀྱི་ལས་དགེ་བ་ཚེ་འདི་དང་གཞན་དག་ཏུ་འབྲས་བུ་དག་གི་ས་བོན་དུ་འགྱུར་བས། ལས་ཀྱི་མཚན་ཉིད་བསྟན་
པ་ཡིན་ནོ། །ཆོས་ལས་བཟློག་པས་ཆོས་མ་ཡིན་པ་སྟེ་ཞེས་བྱ་བས་ནི་བདག་ཉིད་ལེགས་པར་སྡོམ་པ་དང་། གཞན་ལ་ཕན་འདོགས་པ་དང་། བྱམས་པའི་སེམས་པ་ཞེས་བྱ་བ་ཡིད་ཀྱི་ལས་དགེ་བ་འབྲས་བུ་དང་འབྲེལ་བའི་མཚན་ཉིད་དང་། དེས་ཀུན་ནས་བསླང་བའི་ལུས་
དང་ངག་གི་ལས་དགེ་བ་འབྲས་བུ་དང་འབྲེལ་པའི་མཚན་ཉིད་ཀྱི་ཆོས་ཇི་སྐད་བསྟན་པ་དེ་དག་ལས་བཟློག་པས་བདག་ཉིད་ལེགས་པར་སྡོམ་པ་མ་ཡིན་པ་དང་། གཞན་ལ་ཕན་འདོགས་པ་མ་ཡིན་པ་དང་། གནོད་སེམས་ཀྱི་སེམས་པ་ཞེས་བྱ་བ་ཡིད་ཀྱི་ལས་མི་དགེ་བ་