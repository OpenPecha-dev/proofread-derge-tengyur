བ་ལ་སོགས་པས་ཆང་འཐུང་བ་དག་ཆོས་སུ་སྟོན་པའི་ཕྱིར། བྱེད་པ་པོ་ཚུལ་ཁྲིམས་འཆལ་པས་བྱས་པར་ཤེས་པར་བྱས་པ་དེ་བཞིན་དུ། དཔྱོད་པ་ཅན་དག་གི་རིག་བྱེད་ཀྱང་ཟླ་བ་བཞི་བཞི་ཞིང་ཟླ་བ་བཞི་པ་ཞེས་བྱ་བའི་མཆོད་སྦྱིན་དང་། ཟླ་བ་དྲུག་དྲུག་ཅིང་ཕྱུགས་འདོག་པ་
ཞེས་བྱ་བའི་མཆོད་སྦྱིན་བྱེད་པ་དེའི་ཚེ་ཕྱུགས་ཁ་འདོག་ཅིང་མཆོད་སྦྱིན་བྱེད་པས་སྲོག་ཆགས་ལ་འཚེ་བ་དང་། གོ་ས་བེ་ཞེས་བྱ་བའི་མཆོད་སྦྱིན་བྱེད་པའི་ཚེ་མ་དང་བུ་སྲིང་ལ་སོགས་པ་དང་ལྷན་ཅིག་ཏུ་གཅེར་བུར་ཕྱུང་ཏེ། ཕྱུགས་བཞིན་དུ་རྐང་ལག་བཞི་ས་ལ་བཙུགས་ཤིང་རྩྭ་ཟ་བ་ལྟར་
བཅོས་ཏེ་མངལ་གྱི་སྒོར་ལྕེས་འདག་པ་དང་། བཤང་བའི་ལམ་དུ་སྣོམ་པ་དང་། འཁྲིག་པ་ལྷག་པར་སྤྱོད་པ་ལ་སོགས་པ་དང་། བུ་མེད་པ་ལ་མཐོ་རིས་སུ་འགྲོ་བ་མེད་དོ་ཞེས་ཟེར་ཞིང་རང་གི་དབང་པོ་དུལ་བར་བྱ་བ་དང་། མཐོ་རིས་སུ་འགྲོ་བའི་ལམ་ནི་བུ་ཡོད་པར་བྱ་བ་ཡིན་ནོ་ཞེས་ཕྱུགས་བཞིན་དུ་མ་
སྲིང་ལ་སོགས་པ་དང་འཆོལ་བར་སྤྱོད་པ་ལ་སོགས་པས་བགྲོད་པར་བྱ་བ་མ་ཡིན་པར་འགྲོ་བ་དང་། སཽ་ཏ་མ་ནི་ཞེས་བྱ་བའི་མཆོད་སྦྱིན་གྱི་ཚེ་ཆང་དང་བཙོས་པའི་ཆང་དང་བག་མེད་པར་འཐུང་བ་ལ་སོགས་པས་ཆང་འཐུང་བ་དེ་དག་ཐམས་ཅད་མཐོ་རིས་སུ་སྐྱེ་བའི་རྒྱུ་དགེ་བའི་ཆོས་ཡིན་པར་བསྟན་
པའི་ཕྱིར། བྱེད་པ་པོ་སྡིག་ཅན་ཚུལ་ཁྲིམས་འཆལ་པ་ཞིག་གིས་བྱས་པར་ཤེས་པར་བྱའོ། །གལ་ཏེ་བསྟན་བཅོས་ལས་འབྱུང་བའི་འཚེ་བ་ནི་ཆོས་མ་ཡིན་པ་མ་ཡིན་ཏེ། གསང་སྔགས་ཀྱིས་ཡོངས་སུ་གཟུང་བའི་ཕྱིར། དཔེར་ན་དུག་ཟ་བ་བཞིན་ནོ་ཞེ་ན་ཞེས་བྱ་བ་ནི་དཔྱོད་པ་ཅན་དག་ན་རེ་རིག་
བྱེད་ཀྱི་བསྟན་བཅོས་ལས་ཕྱུགས་ལ་སོགས་པ་བསད་དེ་མཆོད་སྦྱིན་བྱ་བར་འབྱུང་བས་ནི་སྡིག་པ་མ་ཡིན་ཏེ། ཕྱུགས་འདོག་པ་ཞེས་བྱ་བའི་མཆོད་སྦྱིན་བྱེད་པའི་ཚེ་ར་དང་བ་ལང་ལ་སོགས་པ་བཅིངས་ཏེ་ཁ་མིག་ལ་སོགས་པ་དབང་པོ་ཐམས་ཅད་བསུབས་ནས་ཀྱི་ཕྱུགས་མཐོ་རིས་སུ་སོང་ཤིག །
ཁྱེད་ཀྱི་མིག་དག་པར་བྱའོ། །རྣ་བ་དག་པར་བྱའོ། །སྣ་དག་པར་བྱའོ། །ལྕེ་དག་པར་བྱའོ། །ལུས་དག་པར་བྱའོ་ཞེས་བྱ་བའི་གསང་སྔགས་ཀྱིས་བཏབ་སྟེ་བསད་ནས་མཆོད་སྦྱིན་བྱས་ན་ཕྱུགས་དེ་ཉིད་དང་། མཆོད་བྱིན་བྱེད་པ་དང་། ཡོན་བདག་དང་། དེའི་ཤ་ཟོས་པ་དང་། གསུར་བསྣམས་