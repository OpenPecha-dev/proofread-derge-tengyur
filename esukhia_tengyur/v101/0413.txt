འགྲུབ་པར་བྱེད་པ་དེ་བཞིན་དུ་མཆོད་སྦྱིན་གྱི་གནས་སུ་འཚེ་བའི་མཚན་ཉིད་ཀྱི་བྱ་བ་གང་ཡིན་པ་དེ་ཡང་མི་དགེ་བའི་བྱ་བའི་ཁྱད་པར་ཡིན་པའི་ཕྱིར་ཚེ་འདི་ལ་འཚེ་བ་དེའི་གནས་ཕྱུགས་ལ་སོགས་པའི་ལུས་ལ་བཅིང་བ་དང་། བསུབ་པ་དང་། མཚོན་གྱིས་གདབ་པ་དང་།
སྲོག་གཅོད་པ་དང་། ཤ་སྲེག་པ་ལ་སོགས་པའི་འབྲས་བུ་ཇི་ལྟ་བུ་མངོན་པར་སྒྲུབ་པར་བྱེད་པ་དེ་ལྟ་བུ་ཁོ་ནའི་འབྲས་བུ་ཚེ་ཕྱི་མ་ལ་བྱེད་པ་པོ་ལ་མངོན་པར་གྲུབ་པ་བྱེད་པ་ཡིན་པས་མཆོད་སྦྱིན་གྱི་གནས་སུ་འཚེ་བའི་མཚན་ཉིད་ཀྱི་བྱ་བ་གང་ཡིན་པ་དེ་ནི་ངན་འགྲོར་འགྲོ་བའི་རྒྱུ་ཡིན་པའི་ཕྱིར་ཁོ་བོའི་
དཔེ་མཆོད་སྦྱིན་གྱི་གནས་མ་ཡིན་པར་འཚེ་བའི་མཚན་ཉིད་ཀྱི་བྱ་བ་ངན་འགྲོར་འགྲོ་བའི་རྒྱུ་ཡིན་པ་བཞིན་ནོ་ཞེས་བྱ་བ་དེ་བསྒྲུབ་པར་བྱ་བ་ཆོས་ཀྱིས་མི་སྟོང་པས་གྲུབ་པ་ཡིན་ནོ། །གང་དག་འདི་སྐད་ཅེས་ཕྱུགས་མཆོད་སྦྱིན་དུ་སྤྱད་པ་ནི་ཆོས་མ་ཡིན་པ་མ་ཡིན་ཏེ། དེའི་ཆེད་ཉིད་ཡིན་པའི་ཕྱིར་གང་ཞིག་
གང་གི་ཆེད་དུ་སྦྱར་བ་དེའི་ཆེད་དུ་སྤྱད་པ་ཆོས་མ་ཡིན་པའི་རྒྱུར་མི་འགྱུར་ཏེ། དཔེར་ན་སྦྱིན་བདག་གིས་བྲམ་ཟེའི་ཆེད་དུ་འབྲས་ཆན་སྦྱར་བ་བཞིན་ནོ་ཞེས་ཟེར་ན་ཞེས་བྱ་བས་ནི་དཔྱོད་པ་ཅན་དང་། པར་སིག་དང་། མོ་གོ་ཤ་དང་། མུ་སུལ་མན་དང་། ཏར་སག་ལ་སོགས་པ་དག་གི་གཞུང་ལས་ཕྱུགས་
ལ་སོགས་པ་དུད་འགྲོ་རྣམས་མཆོད་སྦྱིན་དུ་སྤྱད་པ་དང་། མིས་བཟའ་བའི་རྐྱེན་དུ་བྱ་བ་ཡིན་པས་དེ་དག་མཆོད་སྦྱིན་དུ་སྤྱད་པ་དང་། མིས་ཟོས་པ་ལ་སྡིག་པ་མེད་དོ་ཞེས་ཟེར་བའི་གཞུང་སྟོན་ཏེ། དེ་དག་ནི་ཆོས་ཅན་དང་། བསྒྲུབ་པར་བྱ་བ་ཆོས་དང་། སྒྲུབ་པའི་ཆོས་དང་། ཉེ་བར་སྦྱར་བའི་སྦྱོར་
བ་དང་། དཔེ་ཡིན་པར་གོ་རིམས་བཞིན་དུ་སྦྱར་ཏེ། དེ་སྐད་ཅེས་ཟེར་བ་དེའི་ལན་དུ་འདིར་འགྲེལ་པ་བྱེད་པ་ཉིད་ཀྱིས། དེ་ནི་བཟང་པོ་མ་ཡིན་ཏེ། འགའ་ཞིག་གིས་ཕྱུགས་མཆོད་སྦྱིན་གྱི་ཆེད་དུ་སྤྲུལ་ཏོ་ཞེས་བྱ་བ་དེ་མི་འགྲུབ་སྟེ། སྤྲུལ་པ་པོ་འགའ་ཞིག་གིས་བློ་སྔོན་དུ་བཏང་སྟེ། བྱས་པར་
ཁས་མ་བླངས་པའི་ཕྱིར་རོ་ཞེས་བྱ་བ་སྨྲས་སོ། །དུད་འགྲོའི་མཆོད་སྦྱིན་གྱིས་ལྷ་མཉེས་པར་འགྱུར་རོ་ཞེས་ཟེར་བ་དེ་ཡང་འཇིག་རྟེན་སླུ་བའི་ཚིག་ཡིན་པར་བསྟན་པའི་ཕྱིར། དུད་འགྲོ་ཕྱུགས་ངན་འགྲོ་ལོག་པར་ལྟུང་བར་སྐྱེས་པ་བདེ་བ་ཤིན་ཏུ་དཀོན་པ་ཤ་ཁོན་མེད་པ་འཆི་བས་འཇིགས་སྐྲག་པ་