ཁས་ལེན་པའི་ཕྱིར་རོ། །སྐད་ཅིག་མ་དང་སྐད་ཅིག་མ་མ་ཡིན་པ་ཉིད་ལ་འབྲས་བུའི་སྐྱེ་པ་དགོས་པ་མ་ཡིན་ཏེ། དེ་ལྟ་མོད་ཀྱི་དེས་ཀྱང་རང་ཉིད་ཐོབ་པའི་དོན་དུ་ཡོད་པ་ལ་ལྟོས་པ་ཡིན་ལ། དེ་ཡང་གང་གི་ཚེ་ལྟོས་པ་ཁོ་ན་ཡིན་གྱི་དེའི་ཚེ་འབྲས་བུ་ནི་མ་ཡིན་ཏེ། ལྟོས་པ་མེད་པར་ཐལ་
བར་འགྱུར་བའི་ཕྱིར་རོ། །གང་གི་ཕྱིར་ལྟོས་པ་ཞེས་བྱ་བ་ནི་དེ་ལས་རང་ཉིད་འཐོབ་པ་ཡིན་གྱི་ཐོབ་པའི་བདག་ཉིད་ཅན་ལ་ནི་དེ་མི་སྲིད་པ་ཡིན་ཏེ། མི་ལྟོས་པའི་ཕྱིར་རོ་ཞེས་བྱ་བའི་དོན་ཏོ། །ཡོད་པའི་ཡང་སྔ་ན་ཡོད་པ་ཉིད་ནི་འབྲས་བུའི་ལྟོས་པ་ཡིན་ཏེ། དེས་འཕངས་པ་ཉིད་དུ་རྟོགས་པའི་
ཕྱིར་རོ། །ཅིག་ཤོས་ནི་མ་ཡིན་ཏེ། དེའི་ཕྱིར་དེ་ཁོ་ན་རྒྱུ་ཉིད་ཀྱི་རྒྱུ་མཚན་ཡིན་ཏེ། འབྲས་བུའི་དུས་ན་མི་གནས་པ་ལ་ཡང་མཚུངས་པ་ཡིན་པར་བསྟན་པ་ནི། དེའི་ཕྱིར་ན་དུས་ཀུན་དུ་རྒྱུར་མཐོང་བར་འགྱུར་བ་ནི། དུས་ཀུན་དུ་སྟེ་ཐམས་ཅད་ལ་ཞེས་བྱ་བ་ལ་ལྟོས་པ་ཡིན་ནོ། །རྟག་པ་ཉིད་ལ་
ནི་ཚད་མ་ཅི་ཡང་ཡོད་པ་མ་ཡིན་ནོ་ཞེས་བྱ་བའི་དོན་དུའོ། །བློའི་རིམ་པ་ནི། རྒྱུ་ལུས་ཀྱི་ཡང་རིམ་པར་རྟོགས་པར་བྱེད་པའི་ཕྱིར་རོ། །བློ་དང་ལྷན་ཅིག་པའི་ལུས་ཁོ་ན་གནས་སྐབས་པ་ཡིན་ནོ། །དེའི་ཕྱིར་ལུས་ཀྱི་བསྐྱེད་བྱའི་བློ་ནི་ལུས་དང་ལྷན་ཅིག་པ་ཁོ་ན་ཡིན་ལ། བློའི་རྒྱུ་ལུས་ནི་དེ་ཡང་བློ་
དང་ལྷན་ཅིག་པ་ཁོ་ནར་བསྟན་པ་ཡིན་ནོ། །དེས་ན་བློ་དང་ལྷན་ཅིག་པའི་ལུས་ཀྱི་རྒྱུ་ཡང་སྐྱེ་བ་དང་པོ་ལ་དེ་ལྟ་བུ་ཁོ་ན་ཡིན་པར་འདི་ལས་གོ་བར་བྱེད་པ་ཡིན་ལ། སྐྱེ་བ་ཕྱི་མ་ལ་ཡང་དེ་ལྟ་བུའི་རྒྱུ་མཐོང་བ་ལས་འབྲས་བུ་ཡང་དེ་ལྟ་བུ་ཁོ་ན་ཡིན་པར་ཇི་ལྟར་མཐོང་བས་རྟོགས་པར་བྱ་བ་ལ་ཡིན་ཞེས་
བྱ་བའི་ཐོབ་པ་ཡིན་ནོ་ཞེས་བསྟན་པ་ནི། གང་ཁོ་ན་བློའི་ལྷན་ཅིག་བྱེད་པའི་ལུས་ཞེས་བྱ་བའོ། །འོན་ཏེ་འབྲེལ་པ་འཛིན་པའི་ཐབས་གང་ཡིན་ཞེ་ན། དེའི་ཕྱིར་ལྷན་ཅིག་ཅེས་བྱ་བའོ། །ལན་ཅིག་ཀྱང་རང་གི་དུས་སུ་འཛིན་པར་མཐོང་བས་འདིའི་འབྲས་བུ་ཡིན་ཞེས་བྱ་བ་ལ་སོགས་པ་སྔ་མ་དང་
ཕྱི་མ་ལ་ལྟོས་པའི་ངོ་བོ་མི་འཛིན་པ་ཁོ་ན་མ་ཡིན་ནམ་སྙམ་དུ་སེམས་པ་ལ། རྒྱུ་དང་འབྲས་བུ་ཉིད་ཅེས་བྱ་བ་སྟེ། འབྲས་བུ་ལ་སོགས་པ་ནི་ཐ་སྙད་དུ་གྲུབ་པ་ཡིན་ནོ། །ཇི་སྐད་རྟོགས་པས་འབྲེལ་པར་བྱེད་པ་ཡིན་ཞེས་གསུངས་པའོ། །དེའི་ཕྱིར་རྗེས་སུ་འགྲོ་བ་དང་ལྡོག་པའི་ངོ་བོའི་རྣམ་པར་རྟོག་