གྱིས་འབྲས་བུ་ཉིད་དམ་ཅིག་ཤོས་ནི་མ་ཡིན་ཏེ། རང་བཞིན་ཐ་མི་དད་པའི་ཕྱིར་རོ་སྙམ་དུ་སེམས་པ་ལ། གལ་ཏེ་རྒྱུའི་རིམ་པ་ཅན་མ་ཡིན་མོད་ཅེས་བྱ་བའོ། །རིམ་པའམ་གཞན་དུ་དུས་ལ་སོགས་པས་ཉེ་བར་བསྒྱུར་བ་མ་ཡིན་ཏེ། འོ་ན་ཅི་ཞེ་ན། དངོས་པོ་རྣམས་
ཉིད་ཀྱི་རང་བཞིན་གྱི་ཁྱད་པར་ཉེ་བ་རིམ་པ་མ་ཡིན་པ་ཡིན་ལ། ཉེ་བ་དང་ཉེ་བ་མ་ཡིན་པ་ནི་རིམ་པ་ཡིན་ནོ། །དེ་བསྟན་པ་ནི། གལ་ཏེ་རིམ་མིན་ཞེས་བྱ་བའོ། །འབྲས་བུ་ནི་ཉེ་བ་མ་ཡིན་པ་མ་ཡིན་ནམ། དེ་ཁོ་ནའི་ཚེ་ཇི་ལྟར་འབྱུང་བ་ཡིན་དེའི་ངོ་བོ་གཞན་གྱི་ངོ་བོར་འགྱུར་བ་ནི་མ་ཡིན་ནོ་དེ་ལྟ་
ཡིན་ན་རྒྱུ་ཡང་ཉེ་བ་གཅིག་པུའི་རང་བཞིན་ཡིན་ལ། ཉེ་བ་མ་ཡིན་པའི་རང་བཞིན་གྱིས་ཉེ་བ་མ་ཡིན་པའི་འབྲས་བུར་མི་འགྱུར་བ་ཁོ་ནར་བསྟན་པ་ནི། གཞན་གྱི་ཚེ་ནི་ཞེས་བྱ་བའོ། །རྒྱུ་ཡང་ཉེ་བ་དང་མི་ཉེ་བ་མ་ཡིན་ནམ། དེ་ལྟ་བུའི་ངོ་བོ་འབྲས་བུ་ནི་ཐ་དད་པ་ཡིན་གྱི་རྒྱུ་ནི་མ་ཡིན་
པའི་ཕྱིར་དེ་དག་དེའི་ངོ་བོས་འབྲེལ་པ་ཡིན་ནོ་སྙམ་དུ་སེམས་པ་ལ། དེ་ལྟ་ན་དེ་འབྲས་བུ་བྱེད་པར་འགྱུར་ཞེས་བྱ་བ་སྟེ། ཉེ་བར་དམིགས་པའི་རྒྱུ་དང་ཉེ་བར་དམིགས་པ་དག་གིས་དེ་ཉིད་རྟོགས་པའི་དམིགས་པ་ཡང་ཉེ་བའི་དངོས་པོ་ཁོ་ན་ཡིན་གྱི། ཅིག་ཤོས་ནི་མ་ཡིན་ནོ་ཞེས་བྱ་བའི་དོན་ཏོ། །གང་
ཁོ་ན་ཉེ་བ་ཡིན་པར་རྟོགས་པ་དེ་རྟོགས་པ་གཞན་གྱིས་རྟོགས་བཞིན་པ་ནི་ཉེ་བ་མ་ཡིན་ཞེས་བྱ་བ་འདི་ལ་འགལ་བ་མེད་པ་མ་ཡིན་ནམ་སྙམ་དུ་སེམས་པ་ལ་འོན་ཏེ་རིམ་གྱིས་ཞེས་བྱ་བ་སྟེ། རྒྱུ་གཞན་དང་གཞན་ཡོད་པས་གཞན་དང་གཞན་དུ་རྟོགས་པའི་ཡུལ་ཉིད་ནི་གཅིག་པུ་ལ་སྐྱེས་བུའི་དབྱེ་བ་བཞིན་དུ་
འགལ་བ་མེད་དོ་ཞེས་བྱ་བའི་དོན་ཏོ། །གཞན་ཡང་གཞན་ཉེ་བ་མ་ཡིན་པར་དམིགས་པས་ཇི་ལྟ་བ་ཁོ་ནར་རྟོགས་པ་དེ་བཞིན་དུ་རྟོགས་བཞིན་པ་ཡང་ཡིན་ཏེ། ཁྱད་པར་མེད་པའི་ཕྱིར་རོ་ཞེས་བསྟན་པ་ནི། དེ་ལྟ་ན་རིམ་པ་མེད་པ་མ་ཡིན་ནོ་ཞེས་བྱ་བ་སྟེ། དེ་ལྟར་རེས་འགའ་བའི་རྒྱུ་ལས་རེས་འགའ་བ་
མ་ཡིན་པའི་འབྲས་བུ་མི་འབྱུང་ཞེས་བྱ་བའི་དོན་བཤད་ནས། རེས་འགའ་མ་ཡིན་པ་ལས་རེས་འགའ་མི་འབྱུང་བའི་དོན་འཆད་པ་ནི། ཡང་ན་རྒྱུ་ལས་འབྲས་བུ་ཞེས་བྱ་བ་སྟེ། རིམ་པ་མ་ཡིན་ཏེ། རྟག་པ་ལས་ཏེ་རེས་འགའ་མ་ཡིན་པའི་རྒྱུ་ལ། རེས་འགའ་བའི་འབྲས་བུ་རྗེས་སུ་འགྲོ་བ་ནི་མ་ཡིན་ཏེ།