སོགས་པ་ལ་དེ་ཡོད་པ་མ་ཡིན་ནོ། །དེ་བཞིན་དུ་འཇིག་པ་ལ་རྒྱུ་མེད་པ་ཉིད་དུ་སྨྲ་བ་པོས་མ་རྟོགས་པ་ཙམ་དུ་བསྟན་པ་ཡིན་གྱི། ཐ་སྙད་དུ་ཡོད་པ་ནི་མ་ཡིན་ནོ། །དེས་ན་དེ་བཞིན་དུ་མཐོང་བ་ནི་སྒྲ་ལའམ། བློ་ལ་སྔ་མ་དང་ཕྱི་མའི་དེའམ་དེ་ལ་རུང་བའི་རང་བཞིན་རྟོགས་པར་བྱེད་པ་མ་ཡིན་ཏེ། སྔར་
མེད་པའི་བྱས་པ་ཉིད་ཕྱིས་ཡོད་པའི་ངོ་བོ་ནི་མི་རྟག་པ་ཡིན་ཞེས་དེ་དག་གི་འབྲེལ་པ་ངེས་པ་ཡིན་ཏེ། སྔ་ན་མེད་པ་ལ་སོགས་པ་གཞན་མེད་པའི་ཕྱིར་རོ། །དེ་ཡང་སྐད་ཅིག་མར་གནས་པའི་ཆོས་ཅན་གྱི་དངོས་པོ་ཉིད་ནི་འཇིག་པ་ཡིན་ནོ་ཞེས་གསུངས་པ་དང་། དེ་ཡང་གཞན་ལས་རང་བཞིན་
གྱིས་མི་སྐྱེ་བའི་མཚན་ཉིད་ནི་ཞིག་པ་ཡིན་གྱི། རང་བཞིན་ཡོངས་སུ་འདོར་བའི་མཚན་ཉིད་ནི་མ་ཡིན་ཏེ། རང་བཞིན་གྱིས་ཟུམས་པ་དང་། བསྡུས་པ་དང་། མ་རྟོགས་པ་དང་། མི་འཛིན་པ་རྣམས་ནི་དོན་ཐ་དད་པ་མ་ཡིན་ནོ། །གཉིད་སྟུག་པོས་ནོན་པ་ལ་སོགས་པའི་མ་རྟོགས་པ་ནི་མེད་
པའི་ཐ་སྙད་སྒྲུབ་པར་བྱེད་པ་མ་ཡིན་ཏེ། རང་གི་ངོ་བོ་ཉེ་བར་བསྡུས་པའི་རང་བཞིན་ནི་དེ་སྒྲུབ་པར་བྱེད་པའི་ཕྱིར་རོ། །རྒྱུ་གཞན་ཚང་བ་ཡིན་ན་རུང་བའི་མ་རྟོགས་པ་ཉིད་ཀྱི་འབྲས་བུ་ནི། མེད་པ་ཉིད་ཀྱི་ཤེས་པ་ཡིན་གྱི། གཞན་གྱི་ནི་མ་ཡིན་པའི་ཕྱིར་བྱེ་བྲག་ཏུ་བསྟན་པ་ཡིན་ནོ། །ཁྱབ་བྱེད་
ལོག་པས་ཁྱབ་བྱ་ལྡོག་པ་ནི་མ་ཡིན་ནོ། །དེ་བཞིན་དུ་ཐ་སྙད་ནི་ཤེས་པ་ལ་ཡོད་པ་ཡིན་ལ། ཁྱད་པར་ཅན་དུ་མ་རྟོགས་པ་ནི་མེད་པའི་བློ་སྒྲུབ་པར་བྱེད་པ་ཡིན་པར་གཅིག་དམིགས་པ་ཉམས་སུ་མྱོང་བ་ལ་སོགས་པ་ཞེས་བྱ་བས་བསྟན་པ་ཡིན་ནོ། །འདི་ངས་མ་མཐོང་ངོ་ཞེས་བྱ་བ་སྐྱེས་བུའི་
མཆོག་གི་ཚིག་ལ་ཡང་ཤེས་པ་ཁོ་ན་བཞིན་དུ་འདི་ཡང་དེ་ལྟ་བུ་ཡིན་ནོ་སྙམ་དུ་དགོངས་པ་ཡིན་གྱི་དེ་ལོག་པས་ནི་མ་ཡིན་ནོ། །དེས་ན་དེ་ལྟར་སྔ་མ་ཉིད་ལ་སོགས་པ་ལ་འདི་འམ། དེ་འདིར་རང་བཞིན་ཉེ་བར་བསྡུས་པ་ལས། དེ་ལས་བཟློག་པའི་རང་བཞིན་རྣམས་ལ་ནི་སྐད་ཅིག་མ་མ་ཡིན་པ་
མེད་པ་ཡིན་ཞེས་སྨྲས་པ་ཡིན་ནོ། །དེས་ན། སྐད་ཅིག་མིན་ལ་མེད་དེ་རྣམས། །རིམ་དང་རིམ་མིན་འགལ་ཕྱིར་རོ། །ཞེས་བྱ་བ་ཡང་ལེགས་པར་གསུངས་པ་ཡིན་ནོ། །དེས་ན་སྔོན་པོ་ནི་དེ་མེད་པ་རྣམ་པར་གཅོད་པར་བྱེད་པ་ཡིན་ཞེས་བྱ་བའི་ཚིག་གི་རང་བཞིན་གྱི་འདུས་བསྒྲུབ་པར་བྱེད་