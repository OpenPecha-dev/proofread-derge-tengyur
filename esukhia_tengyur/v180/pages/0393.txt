མ་ཡིད་ཙམ་ལས་བྱུང་བ་ནི་དབང་པོའི་བྱ་བ་མ་ལུས་པ་བསྡུས་པ་ལས་ཡིན་གྱི། བྱ་བ་བྱེད་པའི་དབང་པོ་དང་ལྡན་པ་ནི་མ་ཡིན་ནོ། །ཡིད་ཀྱི་རྒྱལ་སྲིད་བྱེད་པ་ནི་དབང་པོའི་བྱ་བ་ལ་མི་གནོད་པ་མ་ཡིན་ཏེ། །ཇི་སྐད་དུ་མིག་གཉིས་བཙུམས་ནས་རེ་ཞིག་སོམས་དང་ཞེས་
གསུངས་པའོ། །གང་ཡང་གང་གི་བྱ་བ་ཕུལ་དུ་བྱུང་བ་ཡིན་ན་འགྲིབ་པར་འགྱུར་གྱི། དེའི་འབྲས་བུ་ནི་མ་ཡིན་ཏེ། ཚ་བ་དང་བསྐ་བ་ལ་སོགས་པའི་ཉེ་བར་སྦྱོར་བས་བད་ཀན་ལྟ་བུའོ། །འགྲིབ་པར་འགྱུར་བ་ཡང་དབང་པོའི་བྱ་བ་ཕུལ་དུ་བྱུང་བ་ཡིན་ན། ཡིད་ཀྱིས་ཤེས་པ་བདག་གིར་བྱེད་པ་
དང་བཅས་པ་ཡང་། རང་རིག་པ་ཡིན་པའི་ཕྱིར་རོ། །དེ་ཉིད་ཀྱི་ཕྱིར་ཡིད་ཀྱི་བློ་བདག་ཅེས་བྱ་བ་དེ་ལྟ་བུའི་བདག་ཉིད་ཀྱི་རྟོག་པའི་ངོ་བོ་ཞེས་བཤད་པ་ལ་འགལ་བ་མེད་དོ། །ཇི་སྐད་དུ། ང་རྒྱལ་དང་བཅས་ཡིད་ཡིན་ན། སྐྱེ་བའི་རྒྱུན་ནི་ཞི་མི་འགྱུར། །ཞེས་སྨོས་པའོ། །གཞན་ཡང་
ཡིད་ཀྱི་རྣམ་པར་ཤེས་པ་ལ་བརྟེན་པའི་ཞེས་བྱ་བ་ལ་སོགས་པས། དབང་པོ་རྣམས་ནི་ཡིད་ཀྱི་བསྐྱེད་བྱ་ཡིན་པ་ཉིད་ཀྱིས་དེའི་ཐབས་མ་ཡིན་པ་ཉིད་ཀྱི་ཕྱིར། སྒྲུབ་པ་གཞན་གྱི་ཡུལ་ཉིད་བརྗོད་པ་ཡིན་ནོ། །ཡང་ན་རེ་ཞིག་ཡིད་ཀྱི་རྣམ་པར་ཤེས་པ་ཞེས་བྱ་བ་ལ་སོགས་པས་ཡིད་ཀྱི་གོམས་པའི་
རྗེས་སུ་འབྲང་བའི་ཁྱད་པར་ནི་དབང་པོ་ལས་སྐྱེས་པ་མ་ཡིན་པ་ཉིད་དུ་བརྗོད་པ་ཡིན་ན། དབང་པོ་རྣམས་རང་གི་རིགས་ཀྱི་རྗེས་སུ་དཔག་པ་ལ་མ་ངེས་པ་ཉིད་དུ་ལན་བསྟན་པ་ཡིན་ནོ། །བདག་བློ་དེ་ལྟར་ཡིན་གཞན་ནི། །དེ་རིག་པ་ཡི་འགྲོ་བ་ཤེས། འདི་དེ་བཞིན་དུ་ཡིན་ནམ་མིན། །དེ་ལ་བདག་
འདྲ་ག་ལ་དབང་། །བྱེད་པ་པོ་དང་ཟ་བའི་ཞེས་པ་ནི་སེམས་པའི་ངོ་བོ་ལས་བྱེད་པ་མ་ཡིན་ཏེ། བསམས་ནས་ནི་ལུས་མེད་པ་ནམ་མཁའ་ལྟ་བུར་བྱེད་པ་མེད་པའི་ཕྱིར་ཇི་ལྟར་བྱེད་པ་ཡིན། སེམས་པའི་ལས་དང་བསམས་པ་ཡང་ལས་ཡིན་ཞེས་བྱ་བ་ནི་གྲུབ་མཐའ་ཡིན་པའི་ཕྱིར་ཤེས་པ་སྟེ། སེམས་
པ་བྱིན་གྱིས་བརླབས་པ་ལས་འབྱུང་བ་ཡོངས་སུ་བསྐྱོད་པ་བྱུང་བ་ནི་ཤེས་པ་ཁོ་ན་ཡིན་ལ། འདི་སེམས་པས་བྱིན་གྱིས་བརླབས་པ་ཙམ་དང་། བདག་པོས་བྱིན་གྱིས་བརླབས་པའི་གཡོག་པོ་དང་རྒྱལ་པོ་ཉེ་བ་ན་གནས་པ་ཙམ་གྱིས། རེས་འགའ་མངགས་པས་གཡོ་བར་མཐོང་བ་ཡིན་ནོ། །