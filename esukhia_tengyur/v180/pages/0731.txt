དངོས་དང་བརྒྱུད་པས་ཀྱང་ཡེ་ཤེས་ལ་སོགས་པ་རྣམས་རྒྱུ་ཉིད་བསྟན་ནས། ད་ནི་དངོས་སུ་བ་ཁོ་ན་བསྟན་པ་ནི། བརྩེ་བས་ཞེས་བྱ་བའོ། །ཡང་ན་གོང་དུ་ནི་འབྲས་བུའི་བྱེད་པ་བསྟན་པ་ཡིན་ལ། དེ་ལྟར་ནི་རྒྱུའི་ཡིན་ནོ་ཞེས་བྱ་བ་ནི་རྣམ་པར་དབྱེ་བའོ། །རྒྱུ་བཞི་པོ་ཞེས་བྱ་བ་ནི་འབྲས་བུ་ཚད་མ་ཉིད་
ལ་བརྩེ་བ་དང་། མཛད་པ་དང་། ཡེ་ཤེས་དང་། སྐྱོབ་པའི་ངོ་བོའོ། །འདིས་ནི་ཞེས་བྱ་བ་ནི་བརྩེ་བས་ཞེས་བྱ་བ་འདིས་སོ། །དངོས་པོ་ནི་བརྩེ་བའོ། །ཐ་མ་ནི་སྐྱོབ་པའོ། །དང་འོག་ནི་མཛད་པ་ལས་སོ། །མཐའ་དག་ནི་ཡེ་ཤེས་སོ། །བཞི་པོ་འདི་ནི་ཚད་མ་ཉིད་ལ་རྒྱུ་ཡིན་ཏེ་ངེས་པའི་རྒྱུ་ཡིན་པའི་ཕྱིར་རོ། །ཚད་མ་ཉིད་ཁོ་ན་
ཡོན་ཏན་ཡིན་ཏེ། བདག་ཅག་ལ་ཕན་འདོགས་པར་བྱེད་པའི་ཕྱིར་ཞེས་བསྟན་པ་ནི། དེ་ལྟའི་དངོས་སྟོན་ཏེ་ཚད་མ་ཉིད་དུ་སྟོན་པའོ། །ཅི་ལས་ཡིན་ཞེ་ན། དེ་བསྟན་པ་ཉིད་ལས་ཞེས་བྱ་བར་སྨོས་སོ། །རྗེས་སུ་དཔག་པའང་མ་བཟློག་ཕྱིར་ནི་མ་བཀག་པའོ། །དེ་ལ་རིགས་པས་གྲུབ་པར་བསྟན་པ་ནི། རྗེས་སུ་དཔག་
པའང་ཞེས་བྱ་བའོ། །ཡང་ན་མངོན་སུམ་བཞིན་དུ་རྗེས་སུ་དཔག་པ་ཡང་ཕྱོགས་གཅིག་གིས་གསུངས་པ་ཡིན་པར་བསྟན་པ་ནི། སྦྱོར་བའང་མཐོང་ཕྱིར་རོ་ཞེས་བྱ་བ་སྟེ། སྦྱོར་བ་ནི་གཞན་གྱི་དོན་རྗེས་སུ་དཔག་པའོ། །ཚུལ་གསུམ་བརྗོད་པ་ནི། གཞན་གྱི་དོན་གྱི་ཕྱིར་རྗེས་སུ་དཔག་པ་ཡིན་གྱི། ཅུང་ཟད་སྐྱེ་བའི་བདག་
ཉིད་ཅན་ལ་སོགས་པ་ལ་དེ་ཡོད་པ་མ་ཡིན་ཏེ། མེད་ན་མི་འབྱུང་བ་ཙམ་བརྗོད་པའི་ཕྱིར་རོ་ཞེས་ཟེར་བ་ལ། རྗེས་དཔག་རྟེན་ཡིན་ནོ་ཞེས་བྱ་བ་སྟེ། མེད་ན་མི་འབྱུང་བ་ཉིད་རྗེས་སུ་དཔག་པ་ལ་གཙོ་བོའི་ངོ་བོ་ཡིན་ལ། དེ་བརྗོད་ན་ཐམས་ཅད་བརྗོད་པ་ཡིན་ཞེས་བྱ་བའི་དོན་ཏོ། །གང་གི་ཕྱིར་བཅོམ་ལྡན་འདས་ཀྱིས་ཚད་མ་གསུངས་པའི་
ཕྱིར། གཞན་ཚད་མ་མ་ཡིན་པར་བསྟན་པ་ནི། །གང་གི་ཕྱིར་གཉིས་ལྡན་ཞེས་བྱ་བའོ། །འདི་ལས་ཅིར་འགྱུར་ཞེ་ན། དེ་བཞིན་གཤེགས་པ་ཉིད་ལས་ཐམས་ཅད་གྲུབ་ཅེས་བྱ་བའོ། །ཕྲག་དོག་སྒྲེགས་པའི་རླབས་འཇིགས་རུང་། །ཀུན་རྟོག་ཆུ་སྲིན་གྱིས་དཀྲིགས་པའི། །ཡིད་ཀྱི་རྒྱ་མཚོའི་དུས་རླབས་ལ། །རྒྱལ་བ་ཅན་གྱིས་
མཛེས་པ་ཡིན། །རྣམ་འགྲེལ་དང་ནི་དེའི་རྒྱན་གྱི། །འགྲེལ་བཤད་ཡིད་ཀྱི་དྲི་མ་དག །སེལ་བྱེད་འདི་མཐོང་རྒྱལ་འགྱུར་ཞིང་། །མཁས་པ་རྣམས་ཀྱི་རྒྱན་དུ་འགྱུར། །ཚད་མ་རྣམ་འགྲེལ་གྱི་རྒྱན་གྱི་འགྲེལ་བཤད་སློབ་དཔོན་རྒྱལ་བ་ཅན་གྱིས་མཛད་པ་ལས་ལེའུ་དང་པོའོ།། །།