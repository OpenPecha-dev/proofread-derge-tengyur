བའི་ཕྱིར་རྒྱུན་ཆད་པ་དང་མཚམས་ཉིད་མི་མཐུན་པར་ཚད་མས་གྲུབ་པའི་ཕྱིར་རོ། །དེའི་ཕྱིར་རྒྱུ་ལས་སམ་འབྲས་བུ་ལས་འཆི་བའི་འོག་ཏུ་འབྲས་བུ་དང་རྒྱུ་དག་ཤེས་པ་མ་ཡིན་ལ། འཆི་བས་བར་དུ་བཅད་པས་མ་སྐྱེས་པའི་ཕྱིར་རོ། །བར་དུ་གཅོད་པ་མེད་ན་སྐྱེ་བ་
ཡིན་པ་ནི། དེ་ལྟའི་གནས་སྐབས་ཇི་ལྟ་བ་བཞིན་དུའོ་ཞེས་བྱ་བ་ནི་རྣམ་པར་དབྱེ་བ་ཡིན་ནོ་སྙམ་དུ་སེམས་པ་ལ། ཐ་མའི་སེམས་ནི་སེམས་གཞན་དང་མཚམས་སྦྱོར་ཞེས་བྱ་བ་སྟེ། རེ་ཞིག་གཉིད་ལོག་པ་ལ་སོགས་པ་བཞིན་དུ་རྣམ་ཤེས་ལ་སོགས་པ་འགག་པ་ནི། གནས་པ་འཕེན་པར་
བྱེད་པའི་ལས་འགག་པ་ཁོ་ན་ལས་གཞན་པ་ཡང་མ་ཡིན་ཏེ། འདི་ཡོད་ན་གཞན་ཤུགས་ཀྱིས་མི་འཐོབ་པའི་ཕྱིར་ལ། གནས་པའི་འཕེན་བྱེད་ཡོད་པས་འགག་པ་ནི་གཞན་དུ་མི་མཐད་པ་ཡིན་ཏེ། རྒྱུ་མཚན་གཞན་འཕེན་བྱེད་ཡིན་ནོ། །དེ་ལ་ཡང་གཉིད་ལོག་པ་ཡིན་ནོ་ཞེས་ཟེར་རོ། །རྒྱུ་མཚན་
གཞན་ཡོད་དུ་ཆུག་ཀྱང་དེ་ཡང་མཚམས་སྦྱོར་བ་དང་འགལ་བ་མ་ཡིན་ཏེ། གཉིད་ལོག་པ་ཁོ་ན་བཞིན་དུ་དུས་ཉུང་ཟད་ཅིག་འགག་པ་ཡང་སྐྱེ་བར་མཐོང་བའི་ཕྱིར་རོ། །འདི་ལ་ཡང་མ་མཐོང་ངོ་ཞེ་ན། མ་ཡིན་ཏེ། སྐྱེ་བ་དང་པོའི་སེམས་དང་ལུས་ཀྱང་གོམས་པ་ལ་སོགས་པའི་བསྐྱེད་བྱའི་ཁྱད་པར་དུ་མཐོང་བ་ལས་
སྐྱེ་བ་སྔ་མའི་མཐའི་སེམས་མཚམས་སྦྱོར་བ་ནི་རྗེས་སུ་དཔག་པའི་ཕྱིར་རོ། །དགྲ་བཅོམ་པའི་སེམས་ཀྱང་དེ་བཞིན་དུ་འགྱུར་རོ་ཞེ་ན། འགྱུར་བ་ཡང་སྐྱོན་ཅི་ཡོད་རྒྱུ་མ་ཚང་བ་ལས་དེ་མཚམས་སྦྱོར་བ་མ་ཡིན་པའི་ཕྱིར་ཐམས་ཅད་འཐད་པ་ཡིན་ནོ། །སེམས་གཞན་དང་མཚམས་སྦྱོར་བ་ནི་ཡུལ་ལའོ། །
ཐ་མའི་སེམས་ནི་འཆི་བའི་སེམས་སོ། །འགལ་ཅི་ཡོད་ནི་མེད་པ་སྟེ་འགེགས་པར་བྱེད་པ་མེད་པ་ཞེས་བྱ་བའི་དོན་ཏོ། །འགལ་བ་ཅན་ཉིད་ནི་འགེགས་པར་བྱེད་པ་ཡིན་པར་བརྗོད་དོ། །འབྲས་བུའི་གཏན་ཚིགས་ལས་སྔ་མ་དང་ཕྱི་མའི་སྐྱེ་བ་འགྲུབ་པ་དང་འགལ་བ་དམིགས་པ་ཡིན་པས་དེ་མི་
འགྲུབ་པའི་ཕྱིར། འགལ་བ་མི་འཁྲུལ་པ་ཅན་ནི་ཐེ་ཚོམ་གྱི་རྒྱུ་ཡིན་ནོ་སྙམ་དུ་སེམས་པ་ནི། གལ་ཏེ་ཇི་ལྟར་དབུས་ཀྱི་གནས་ཤེས་པར་བྱ་བའོ། །འདོད་ཆགས་བྲལ་བའི་འཆི་བའི་སེམས་དང་ཉིང་མཚམས་སྦྱོར་བ་ནི་དྲོ་བ་དང་གྲང་བ་བཞིན་དུ་འགལ་བར་མཐོང་བ་ཡིན་པར་བསྟན་པ་ནི། གང་གང་