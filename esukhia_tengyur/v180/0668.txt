ཡིན་ལ། དེ་ཡོངས་སུ་འཛིན་པ་ནི་རང་གིར་བྱེད་པའོ། །དེ་ཐོབ་པའི་སེམས་པས་བྱས་པ་ནི་ཡུལ་གྱི་ཁྱད་པར་ཐོབ་པའི་བྱས་པའོ། །ལས་དང་ལུས་དང་མ་རིག་པ་རྣམས་རྒྱུ་ཉིད་ཀྱང་། ཡུལ་གྱི་ཁྱད་པར་ལ་སོགས་པ་ལ་འཇུག་པའི་སྲེད་པ་ཁོ་ན་ཡིན་པར་བསྟན་པ་ནི། རྒྱུ་གཞན་ནམ་ཞེས་བསྟན་པའོ། །
སྲེད་པ་ནི་འདྲེན་པའི་བྱེད་པ་ལས་རབ་ཏུ་སྐྱེ་བ་ཡིན་དུ་ཟིན་ཀྱང་ཇི་ལྟར་སྲིད་པ་འདོད་པ་ཡིན་སྙམ་དུ་སེམས་པ་ལ་དེ་ཁོ་ན་དེ་ཡིན་པར་བསྟན་པ་ནི། དེ་ནི་སྲིད་འདོད་ཅེས་བྱ་བའོ། །ཀུན་འབྱུང་ནི་ཡང་ནུས་པ་སྲེད་པ་ཙམ་ཡང་མ་ཡིན་ལ། སྲིད་པ་འདོད་པ་ཙམ་ཡང་མ་ཡིན་པ་མ་ཡིན་ནམ། འདོད་པའི་སྲིད་པ་
ལ་སོགས་པ་གསུམ་ཀུན་འབྱུང་བ་ཉིད་ཡིན་པར་མདོ་སྡེ་ལས་གསུངས་པ་ཡིན་ནོ་སྙམ་དུ་སེམས་པ་ནི། གལ་ཏེ་ཡུལ་གྱི་ཁྱད་པར་ཞེས་བྱ་བའོ། །གང་ཕྱིར་ཡང་ཞེས་བྱ་བའི་ཡང་གི་སྒྲས་ནི་བསྡུས་པའི་དོན་དང་འབྲེལ་པའི་ཕྱིར་དེ་ཡང་ཞེས་བྱ་བར་འགྱུར་ཏེ། སྲིད་པ་ལ་སྲིད་པ་ཁོ་ན་འབའ་ཞིག་སྲེད་
པ་འདོད་པ་ནི་མ་ཡིན་གྱི་འོན་ཀྱང་དེ་ཡང་ངོ་། །དེ་ཡང་གང་ཡིན་ཞེ་ན། གང་གི་ཕྱིར་ནི་སྲིད་པ་འདོད་པ་ལས་སོ། །སྲོག་ཆགས་ཞེས་བྱ་བས་ནི་ཤེས་རབ་དང་བྲལ་བ་བསྟན་ཏོ། །དེ་ལྟ་ཡིན་ན་ཇི་ལྟར་འཇུག་པར་བྱེད། ཅེས་བསྟན་པ་ནི། བདེ་བ་དང་སྡུག་བསྔལ་དང་འབྲེལ་པ་ཅན་འཐོབ་པ་དང་མི་
འཐོབ་པར་འདོད་པ་ཞེས་བྱ་བ་ནི་ཕན་འདོགས་པའི་ཡུལ་ལ་འཇུག་པའི་རྒྱུ་སྲེད་པ་ཡིན་པར་བརྗོད་ན། དེ་ཉིད་བདེ་བ་དང་སྡུག་བསྔལ་དག་ལ་ཕྲད་པ་དང་བྲལ་བར་འདོད་པ་དག་གི་དབྱེ་བས་དོར་བའི་སྲེད་པ་ཡང་མདོ་སྡེར་གསུངས་པ་ཡིན་པར་བསྟན་པ་ནི། འདོད་དང་འཇིག་སྲེད་ཅེས་བྱ་བ་སྟེ། འཐོབ་
པ་དང་མི་འཐོབ་པར་འདོད་ཅེས་བྱ་བས་དབང་ཕྱུག་འཛུད་བྱེད་ཡིན་པ་བསལ་བ་ཡིན་པ་ནི་ཁ་ཅིག་གིས་འདོད་དོ། །དེ་ཡང་ཇི་ལྟར་འདོད་པ་སྲེད་པ་ཡིན་ཞེ་ན། སྲིད་པའི་སྒྲ་ནི་འཁོར་བའི་རྣམ་གྲངས་ཡིན་ལ། འཁོར་བ་ཡང་གནས་དང་ལོངས་སྤྱོད་བདེ་བ་དང་ཕྲད་པ་དང་། སྡུག་བསྔལ་དང་བྲལ་
བ་ཡང་ཡིན་ཏེ། དེ་ལ་འདོད་པ་རྣམ་པ་གསུམ་འབྱུང་ངོ་ཞེས་བྱ་བའི་དོན་ཏོ། །སོགས་པའི་སྒྲས་ནི་བདེ་བ་དང་ཕྲད་པ་དང་། སྡུག་བསྔལ་དང་བྲལ་བ་དག་བཟུང་ངོ་། །དགའ་བ་ནི་ཡིད་བདེ་བ་ཡིན་ལ། དེ་ཞེས་བྱ་བ་ནི་སྲིད་པ་འདོད་པའོ། །ཐམས་ཅད་ནི་གཅིག་ཁོ་ན་མ་ཡིན་པའི་ཕྱིར་རྫས་མ་