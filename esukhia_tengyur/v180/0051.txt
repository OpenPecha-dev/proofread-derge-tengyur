སྐད་ཅིག་ཀྱང་རྒྱུན་མི་འཆད་པར་རྗེས་སུ་འཇུག་པ་ལ་ཉེ་བར་སྦྱོར་བ་མ་ཡིན་པའི་ཕྱིར་རོ། །ཕྲད་པར་བྱ་བ་ཡང་རང་གི་ངོ་བོ་ཡོད་ན་དེ་མི་ཟད་པ་ཡིན་ཏེ། དེ་ཡང་རྒྱུ་ལ་རྒྱུའི་ཆོས་རྗེས་སུ་འཇུག་པ་ཡིན་ཏེ། ཐམས་ཅད་རྒྱུ་ཡིན་པར་ཐལ་བར་འགྱུར་བ་ཡིན་ནོ་ཞེ་ན། དེ་ལྟ་བུ་ནི་
འདས་པ་ལ་ཡང་མཚུངས་སོ། །དེ་ལྟ་མ་ཡིན་ཏེ། འདི་ཡོད་ན་འདི་འབྱུང་ཞེས་བྱ་བར་བྱེ་བྲག་ཏུ་རྟོགས་པའི་ཕྱིར་རོ་ཞེ་ན། དེ་ལ་ཡང་མཚུངས་པ་ཉིད་ཡིན་ཏེ། རྒྱུ་ཚོགས་པ་ཡིས་ཞེས་བྱ་བ་ལ་སོགས་པ་ཡང་། དེ་ནི་རང་བཞིན་ཡིན་པར་བརྗོད། །ཅེས་བྱ་བ་སྟེ་འབྱུང་བར་བྱེད་པས་འབྱུང་བ་
སྟེ་རྒྱུའོ། །རང་གི་འབྱུང་བྱེད་ནི་རང་གི་རྒྱུ་ཞེས་བྱ་བའི་དོན་ཏོ། །ཚོགས་པ་ཉིད་ནི་རུང་བ་ཉིད་དུ་རྗེས་སུ་དཔག་པ་ཡིན་པར་གསུངས་པ་མ་ཡིན་ནམ། བདེན་ཏེ། གང་ལ་གེགས་བྱེད་པ་མེད་པའི་ངེས་པ་མེད་ནའོ། །དེའི་དགོས་པ་ནི་དེ་ལྟར་འདས་དུས་གཅིག་རྣམས་ཀྱི་སྟེ་མ་འོངས་པ་རྣམས་ཀྱི་ནི་
མ་ཡིན་ནོ་ཞེས་བྱ་བའི་ཚིག་ལས་སོ། །དེ་མེད་པར་ངེས་པ་ཡིན་ན་མ་འོངས་པའི་འབྲས་བུ་དང་བྱུང་བ་ལས་རྒྱུ་ཉིད་ཤེས་པ་ཡིན་ཏེ། དུ་བ་ལས་མེ་ལྟ་བུའོ། །དེས་ན་ཡང་། ཉོན་མོངས་པ་དང་བཅས་པའི་སེམས་ལ་སོགས་པ་མཐོང་བ་ལས། འཇིག་རྟེན་ཕ་རོལ་དུ་འབྱུང་བར་འགྱུར་བའི་
སེམས་ལ་སོགས་པ་འགྲུབ་པ་ཡིན་ནོ། །འདི་ལས་འཇིག་རྟེན་གཞན་དཔོག་པའང་ཞེས་གང་འཆད་པར་འགྱུར་བའོ། །ཐོས་པ་དང་བསམ་པ་ལ་སོགས་པ་ཤིན་ཏུ་འབད་པ་ཆེན་པོས་བསྒྲུབ་པར་བྱ་བ་མཐོང་བའི་ལམ་ལ་སོགས་པར་འཆི་བའི་དུས་ན་མེད་པའི་ཕྱིར་གགས་བྱེད་པ་མེད་པར་ངེས་པ་
ཡིན་ནོ། །ཉིང་མཚམས་སྦྱོར་ནུས་ལྡན་མཐོང་གང་། །དེ་ཕྱིར་གྱུར་ན་ཕྱིས་གང་མེད། །གང་གིས་མཚམས་སྦྱོར་ལྡན་མེད་ཡིན།། །ཞེས་གང་འཆད་པར་འགྱུར་བའོ། །འདི་ལ་ཡང་། དེས་ན་སྒྲ་ལས་རྒྱུ་ཉིད་དུ། །དུས་གསུམ་དུ་ཡང་ཤེས་བྱ་མིན། །ཞེས་བསྟན་པའོ། །རུང་བ་
ཉིད་དུ་རྗེས་སུ་དཔག་པ་ལ་དེའི་རྒྱུ་ཉིད་ཀྱིས་ངེས་པ་མེད་ན་གཞན་གྱི་རྒྱུ་ཉིད་ཀྱིས་ངེས་པ་ཡོད་ཀྱང་དགོས་པ་ཡོད་པ་མ་ཡིན་ནོ། །དུ་བ་ནི་མེ་མཐོང་བ་ན་གྲུབ་པ་མ་ཡིན་ནམ། རང་ཉིད་ཡོད་ན་ཡོད་པའི་རང་བཞིན་ཅན་གྱི་མེ་ལ་ཉེ་བར་བྱེད་པ་ཡིན་ལ། རང་གི་ངོ་བོ་ལ་ཡང་ཕྲད་པར་བྱ་བ་གྲུབ་པ་ཡིན་