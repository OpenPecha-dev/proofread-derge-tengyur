ནམ། འདི་ནི་ཁྱད་པར་གྱི་ཡུལ་ཅན་ཡིན་པའི་ཕྱིར་རོ། །འོན་ཀྱང་ཐ་མི་དད་པའི་རང་གི་ངོ་བོ་གཞན་སྒྲུབ་བྱེད་མ་ཡིན་པ་ལྐོག་ཏུ་མ་གྱུར་པ་ལ་བསམས་ལ། གནས་མ་མཐོང་བའི་དོན་བཞག་ནས་ཞེས་བྱ་བ་ལ་སོགས་པ་འཇིག་རྟེན་ཕ་རོལ་ལ་སྐུར་པ་གདབ་པར་སེམས་པ་ནི་འོན་ཏེ་གཉིས་མེད་ཅེས་
བྱ་བའོ།། །འདི་ཡང་ནི་འཇིག་རྟེན་འདི་ཡང་ངོ་། །འདི་ནི་མངོན་སུམ་སྟེ། འཇིག་རྟེན་ཕ་རོལ་ལ་ལྟོས་ནས་རང་རིག་པ་འབའ་ཞིག་མ་ཡིན་ཏེ། འོན་ཀྱང་འཇིག་རྟེན་འདི་ལ་ལྟོས་ནས་ཀྱང་ཡིན་ཞེས་བྱ་བའི་དོན་ཏོ། །འཇིག་རྟེན་གཉི་གའི་འབྲས་བུ་མེད་པར་སྨྲ་བ་ལ། ཆེས་ཤིན་ཏུ་མེད་པ་ཅན་ཡིན་པའི་
ཕྱིར་ཇི་ལྟར་མེད་པ་ལ་ཡང་མེད་པ་ཉིད་ཡིན་སྙམ་དུ་སེམས་པ་ལ། སེམས་ནི་ཞེས་བྱ་བ་སྨོས་ཏེ། ཐམས་ཅད་ལས་ནི་དོར་བྱ་དང་བླང་བྱ་ལས་སོ། །སྤང་ཕྱིར་ནི་ཉེ་བར་བསྡུས་པའི་ཕྱིར་ཏེ་བྱ་བ་ནུས་པའོ། །གཏན་ཚིགས་དེའི་ཕྱིར་རང་རིག་པའི་གནས་སྐབས་བསྟན་པ་ལ་གྲོལ་བ་ཉིད་དེ། སེམས་ཐར་པ་ཐོབ་
པ་ཁོ་ནར་འགྱུར་བ་ཡིན་ནོ་ཞེས་འདོད་པ་ནི་མེད་པ་མ་ཡིན་ཏེ། སྐྱེས་བུའི་དོན་གྱི་གཙོ་བོ་ལ་སྐུར་བ་མི་འདེབས་པའི་ཕྱིར་ལ། དེ་ལ་སྐུར་བ་འདེབས་པ་ནི་མེད་པར་སྨྲ་བ་ཡིན་ནོ་ཞེས་བྱ་བའི་དོན་ཏོ། །རང་རིག་པའི་མངོན་སུམ་འཇིག་རྟེན་ཕ་རོལ་སྒྲུབ་པར་བྱེད་པ་མ་ཡིན་ལ། འཇིག་རྟེན་འདི་ཡང་མ་ཡིན་པ་ནི་བདེན་
མོད་ཀྱི། ས་ལ་སོགས་པ་དེ་ཉིད་གཞི། །ཞེས་ཟེར་བའི་དཔེའི་དོན་དུ་ཡིན་ལ། རྣམ་པར་དཔྱད་ན་དེ་ལ་རབ་ཏུ་གྲགས་པའི་ས་ལ་སོགས་པ་ཡང་དེ་ཉིད་མ་ཡིན་ལ། འཇིག་རྟེན་ཕ་རོལ་ལྟ་ཅི་སྨོས། དེ་དག་ཙམ་ནི་སྐྱེས་བུའི་དོན་ཐར་པ་མ་ཡིན་ཏེ། རྣམ་པར་རྟོག་པ་ཡང་འཇིག་རྟེན་འདིའི་ཡུལ་ཅན་ཡིན་
ཏེ། རང་རིག་པ་བཞིན་དུ་རང་བཞིན་ཡིན་པའི་ཕྱིར་རོ་སྙམ་དུ་སེམས་པ་ནི། འོན་ཏེ་འཇིག་རྟེན་འདི་ལ་ཞེས་བྱ་བ་སྟེ། རྨོངས་པ་གཞན་ཞེས་བྱ་བ་ནི་རྣམ་པར་རྟོག་པ་གཞན་ཏེ། འཇིག་རྟེན་ཕ་རོལ་ལ་སོགས་པའི་ཡུལ་དུ་མ་གྲགས་པ་ཁོ་ནའི་ཕྱིར་མི་འདོད་པ་ཡིན་ཞེས་བྱ་བའི་དོན་ཏོ། །འདི་ཡང་ཞེས་
བྱ་བ་ནི་ཡུལ་འཇིག་རྟེན་འདིའོ། །གང་ལས་ཞེས་བྱ་བ་ནི་མ་ཡིན་པའོ། །གལ་ཏེ་རང་རིག་པ་ཙམ་གྱི་ངོ་བོ་ཐར་པ་ཡིན་ན་འདོད་པ་ཅན་དུ་མི་འགྱུར་ཞེས་བསྟན་པའོ། །དེ་ཕྱིར་ངེས་པ་གང་ཉིད་ཀྱིས། །འདུ་བྱེད་ཀྱིས་ནི་རྗེས་འཇུག་པ། །སེམས་ནི་དེ་མེད་མི་འབྱུང་བ། །དེ་ཕྱིར་སེམས་ལ་རྟེན་པ་ཡིན། །