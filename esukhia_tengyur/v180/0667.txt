གཟུགས་ཀྱི་རྒྱུ་ཅན་ནི་མཐོང་བ་ཡིན་ལ། རེག་པའི་རྗེས་སུ་འགྲོ་བ་དང་ལྡོག་པ་གཞན་དུ་གྲུབ་པ་ཡིན་ན་རྒྱུ་མེད་པའི་སྣ་ཚོགས་པ་ནི་ཚོགས་པ་གཅིག་ལ་རག་ལས་པ་ཉིད་མ་ཡིན་ཏེ། གཞན་དུ་གྲུབ་པ་ཉིད་ལ་རྒྱུ་མཚན་ཡོད་པར་བསྟན་པ་ནི། ཚོགས་གཅིག་ལ་རག་ལས་
ཞེས་བྱ་བའོ། །དེ་ལྟ་བུའི་རྣམ་པ་ཅན་གྱི་ལྡོག་པ་ནི་སྡུག་བསྔལ་གྱི་རྒྱུ་ལས་རྒྱུ་ཉིད་ཀྱིས་རྒྱུ་མཚན་བརྗོད་པ་མ་ཡིན་པར་བསྟན་པ་ནི། རྣམ་པ་འདི་ལྟ་བུའི་ལྡོག་པ་ལས་ཞེས་བྱ་བའོ། །རེག་པ་མེད་ན་མེད་པ་ནི། གཟུགས་མེད་ན་མེད་པ་ཁོ་ན་འབའ་ཞིག་ནི་མ་ཡིན་གྱི་འབའ་ཞིག་ནི་རྒྱུ་ཉིད་ཀྱི་
རྒྱུ་མཚན་ཡིན་པར་བསྟན་པ་ནི། འོན་ཀྱང་གལ་ཏེ་གཟུགས་ཞེས་བྱ་བའོ། །འབའ་ཞིག་ནི་དངོས་སུ་རྒྱུ་ཉིད་ཀྱི་རྒྱུ་མཚན་ཡིན་ལ། བརྒྱུད་པས་ནི་འབའ་ཞིག་མ་ཡིན་པ་ཡང་ངོ་ཞེས་བསྟན་པ་ནི། ཡང་ན་ཞེས་བྱ་བའོ། །ལྷན་ཅིག་འབྱུང་བའི་རྒྱུ་ཉིད་ཁས་ལེན་པར་བྱེད་པས་བརྒྱུད་པ་ཡིན་
གྱི་སྔ་མ་དང་ཕྱི་མ་ཉིད་ཀྱིས་མ་ཡིན་པར་བསྟན་པ་ནི། ཕན་ཚུན་མི་བྲལ་བ་ཉིད་ཀྱིས་ཤེས་པར་བྱ་བའོ། །རྒྱུ་ཡིན་པའི་ཕྱིར་ཞེས་བྱ་བ་སྟེ། རྒྱུ་ཉིད་དུ་སྒྲུབ་པ་ལ་རང་ཉིད་མེད་ན་མེད་པར་བྱེད་པ་ཉིད་ཀྱིའོ། །རྣམ་པ་གཉིས་པ་ཞེས་བྱ་བ་ནི་རྒྱུ་གཅིག་བཀག་པས་སོ། །རྒྱུ་དང་བཅས་པ་ཉིད་ཅེས་བྱ་བ་ནི་རྣམ་པ་དང་པོ་
དང་འབྲེལ་པ་ཡང་རྒྱུ་གཅིག་ཉིད་མི་འདོད་པའི་ཕྱིར་དེ་དགག་པའི་དོན་དུ་རྣམ་པ་གཉིས་པ་ཡིན་ཞེས་བྱ་བའི་དོན་ཏོ། །རྟག་པ་ཉིད་དུ་འགྱུར་ཞེས་བྱ་བ་ནི་དུས་ཐམས་ཅད་པར་འགྱུར་ཏེ། དུས་གཅིག་ཁོ་ནར་འགྱུར་ཞེས་བྱ་བའི་དོན་ཏོ། །ལྟོས་པ་མེད་པས་ཞེས་བྱ་བ་ནི་གཅིག་ཉིད་ཡིན་ན་ལྟོས་པར་བྱ་བ་མེད་
པས་རིམ་པ་ཅན་དུ་འགལ་བའི་ཕྱིར་དང་། ཅིག་ཅར་བ་ཉིད་ཀྱང་མ་ཡིན་པར་བསྟན་པ་ནི། དེ་དག་ཅེས་བྱ་བའོ། །དེ་ཉིད་བཀག་པའི་རྒྱུ་མཚན་རིམ་པ་དང་རིམ་པ་མ་ཡིན་པ་མ་ཚང་བ་ཉིད་ལ། དེ་དག་ལས་ཞེས་བྱ་བ་ལ་སོགས་པའི་འདྲ་བ་སྔོན་དུ་འགྲོ་བ་ཅན་གྱི་གསལ་བར་བྱེད་པ་ཡིན་ནོ། །དེ་ཉིད་ཀྱི་
ཕྱིར་དེ་རྣམས་ཀྱི་བར་དུ་སྐྱེ་བ་ཉིད་རྣམ་པ་གསུམ་པ་མ་ཡིན་པར་བསྟན་པ་ནི། རྣམ་པ་གསུམ་པ་རབ་ཏུ་སྐྱེ་བ་མ་ཡིན་ཞེས་བྱ་བའོ། །དེ་ལྟ་ཡིན་ན་དེ་གང་གི་ཡིན་ཞེ་ན། སྲེད་པ་ཉིད་ཀྱི་སྟེ། ནུས་པ་མེད་ཅིང་ཞེས་བྱ་བ་དང་སྦྱར་རོ། །ཡུལ་གྱི་ཁྱད་པར་ན་མཐོ་རིས་ལ་སོགས་པའི་རིས་ཀྱི་ཁྱད་པར་ཅན་