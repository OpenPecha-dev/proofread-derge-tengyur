དེ་ཡོད་ཀྱང་མེད་པའི་ཕྱིར་རོ། །དེའི་ཕྱིར་ལུས་འགའ་ནི་འདོད་ཆགས་དང་བྲལ་བར་ཡང་འགྱུར་ཏེ། དབྱེ་བ་དང་ལྡན་པ་ཉིད་ཡིན་ན། ཁྱད་པར་གྱི་རིམ་པ་དང་ལྡན་པའི་ཕྱིར་གོས་ལ་ཚོན་བཞིན་ནོ་ཞེས་བྱ་བའི་དོན་ཏོ། །གཟུགས་སོགས་བཞིན་དུ་ངེས་མིན་ཏེ། །ཞེས་བྱ་བའི་ཚིགས་སུ་བཅད་པ་ནི།
ཡང་ན། མེ་ཉིད་རྗེས་སུ་འཇུག་པ་ནི། །ཞེས་བྱ་བའོ། །ཡང་ན་དཀར་པོ་ལ་སོགས་པ་གང་ཡང་རུང་བ་ཆད་ཀྱང་གདོན་མི་ཟ་བར་གཞན་ཞིག་ཏུ་འགྱུར་བ་ཡིན་ནོ། །དེ་བཞིན་འདོད་ཆགས་ལ་སོགས་པ་ཡང་འགྱུར་རོ་སྙམ་དུ་སེམས་པ་ལ། གཟུགས་སོགས་བཞིན་དུ་ངེས་མིན་ཏེ། །ཞེས་བྱ་བ་སྨོས་ཏེ། ངེས་པ་
ནི་གང་ཡང་རུང་བ་མེད་ཀྱང་གང་ཡང་རུང་བར་འབྱུང་བའི་ངོ་བོའོ། །ཅི་ལས་ཡིན་ཞེ་ན། དེ་དག་ནི་གཟུགས་ལ་སོགས་པ་རྣམས་སོ། །འབྱུང་བ་ལས་ནི་ལུས་ཀྱི་རྣམ་པའི་ལས་སོ། །དབྱེར་མེད་ཕྱིར་ནི་ཕན་ཚུན་མེད་ན་མི་འབྱུང་བའི་ཕྱིར་རོ། །གཟུགས་ལ་སོགས་པ་མེད་ན་འབྱུང་བ་རྣམས་མ་ཡིན་ལ། དེ་
རྣམས་ཀྱང་དེ་རྣམས་མེད་ན་མ་ཡིན་ནོ། །འདོད་ཆགས་ལ་སོགས་པ་མེད་ན་མི་འབྱུང་བའི་ལུས་ཀྱང་ངོ་སྙམ་དུ་སེམས་པ་ནི། དེ་མཚུངས་ཤེ་ན་ཞེས་བྱ་བའོ། །མིན་ཞེས་བྱ་བ་ནི་འདི་དགག་པའོ། །ཅི་ལས་ཡིན་ཞེ་ན། གང་ལ་འདོད་ཆགས་ལ་སོགས་པའི་ལྷན་ཅིག་པའི་ཡུལ་ཙམ་འབྱུང་བ་རྣམས་ཀྱི་
བསྐྱེད་པ་གང་ཡིན་པ་དེ་ཐལ་བར་འགྱུར་རོ། །འདི་ཡང་། རྒྱུ་ནི་ཉེ་ཕྱིར་བློ་རྣམས་ཀུན། །ཐམས་ཅད་ཚེ་ན་སྐྱེ་བར་འགྱུར། །ཞེས་བྱ་བ་རྟོགས་པའི་དོན་ལ་དགོངས་ནས་ལྷན་ཅིག་རྣམས་ལུས་དང་ངོ་། །སྐྱེ་བ་ནི་གནས་སྐབས་ཀྱི་ཡོད་པ་སྟེ། དེ་ཐལ་བར་འགྱུར་བ་དེ་ལུས་དང་ལྷན་ཅིག་ཡོད་པར་ངེས་
པས་འདོད་ཆགས་ལ་སོགས་པ་རྣམས་སུ་འགྱུར་བ་ཞེས་བྱ་བའི་དོན་དུ་བཤད་པ་ནི། འདོད་ཆགས་ལ་སོགས་པ་རྣམས་ཞེས་བྱ་བའོ། །ཐམས་ཅད་ཀྱི་ཚེ་ཞེས་བྱ་བ་ནི་བདག་མེད་པ་ལ་སོགས་པ་བསྒོམ་པས་ཡལ་བར་འདུག་པ་ཡོད་པ་ནའོ། །ད་ནི་དོན་ཐ་མི་དད་པར་མི་འབྱེད་པའི་དོན་དུ་བཤད་པ་ནི། འབྱུང་
བ་ཆེན་པོ་ཙམ་ཞེས་བྱ་བའོ། །ཡུལ་དང་དབང་པོ་ལ་སོགས་པ་ཉེ་བ་ཡིན་པས་ལུས་ལྷན་ཅིག་བྱེད་པ་མ་ཡིན་ནམ། རྣམ་ཤེས་བཞིན་དུ་འདོད་ཆགས་ལ་སོགས་པ་རྒྱུ་ནི་ཡལ་བར་འདུག་པའི་གནས་སྐབས་ན་ལྷན་ཅིག་བྱེད་པ་མ་ཡིན་ནོ་སྙམ་དུ་སེམས་པ་ནི། ཡུལ་གྱི་རྒྱུ་ཅན་ཡིན་པའི་ཕྱིར། །ཞེས་བྱ་བའོ། །