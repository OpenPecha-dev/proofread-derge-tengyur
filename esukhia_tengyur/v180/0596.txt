ཞེས་བྱ་བ་སྟེ། དེ་ལྟར་གནས་པ་ནི་རྒྱུན་གྱིས་འཇུག་པའམ་བག་ཆགས་ཀྱི་ངོ་བོས་གནས་པ་ནའོ། །འབྲས་བུ་ནི་སྡུག་བསྔལ་ལོ། །ལོག་པ་མེད་ཅེས་བྱ་བར་དགོངས་ནས་རྒྱུའི་རྒྱུན་ནམ་བག་ཆགས་ལྡོག་པའི་དོན་དུ་འབད་རྩོལ་ནི་རིགས་པ་ཁོ་ནའོ། །འགྲེལ་པ་མཛད་པས་ནི་དེ་ལྟར་གནས་
ན་ཞེས་བྱ་བ་རྒྱུ་རྟག་པ་ཡིན་ནའོ་ཞེས་བསྟན་ཏོ། །དེ་ཡང་རྒྱུའི་རྒྱུན་ནམ་བག་ཆགས་ཀྱང་རུང་བ་འགལ་བ་ཅན་གྱི་ལམ་མེད་ན། མི་ལྡོག་པ་ཡིན་པའི་ཕྱིར་དེའི་འགལ་བའི་ཕྱོགས་ཀྱི་ལམ་ཤེས་པ་ཡིན་ལ་དེ་ཡང་རྒྱུའི་རང་གི་ངོ་བོ་ཁོ་ན་རྟོག་པ་ལས་ཤེས་པར་བླ་བར་བསྟན་པ་ནི། དེ་རྒྱུ་ཞེས་བྱ་བ་སྨོས་ཏེ།
སྙམ་པའི་བློ་དང་ལྡན་པ་ཞེས་བྱ་བ་ནི། དེ་ལྟའི་རིགས་པ་དང་ལྡན་པར་འགྱུར་བའོ། །རྟག་པའི་རྒྱུ་ཅན་གྱི་སྡུག་བསྔལ་ལ་དེ་ལྟར་དགོངས་པ་ཡིན་གྱི་མི་རྟག་པའི་རྒྱུ་ཅན་ལ་ནི་མ་ཡིན་ཞེས་བྱ་བའི་དོན་ཏོ། །རྒྱུ་འཇིག་པ་ནི་འགལ་བ་ཅན་མེད་ན་མ་ཡིན་པར་བསྟན་པ་ནི། བྱུང་བ་ཞེས་བྱ་བ་རྒྱུན་གྱིས་
འཇུག་པ་ཡིན་ཏེ། གྲང་བ་ལ་དྲོ་བ་བཞིན་ནོ། །འདིའི་ཡང་ཕྱི་རོལ་ཉིད་དུ་ཅུང་ཟད་འགལ་བ་ཅན་དུ་འགྱུར་རོ་སྙམ་དུ་སེམས་པ་ལ། རྒྱུ་མེད་པར་མི་འགྱུར་རོ་ཞེས་བྱ་བའོ། །སྐྱེ་བའི་རྒྱུ་ནི་ལས་དགེ་བ་དང་མི་དགེ་བའི་རྒྱུ་མ་ཡིན་ནམ་དེ་ཡང་འདོད་ཆགས་དང་ཞེ་སྡང་གིས་བྱས་པ་ཡིན་ལ། རྒོད་
པར་བྱེད་པ་ལ་སོགས་པའི་རྣམ་རྟོག་གིས་བྱས་པ་ཡིན་ན། ཀུན་ཏུ་རྟོག་པ་དེ་ལྡོག་ན་དེ་ལས་བྱུང་བའི་ཆགས་པ་ལ་སོགས་པ་ལྡོག་པ་ཡིན་ལ་དེ་ལས་ཀྱང་། དེའི་ལས་ལྡོག་པ་ཡིན་ནོ། །དེ་ལྟར་བའི་ལས་ཀྱང་འབྲས་བུ་བྱུང་ན་ཟད་པ་ཡིན་པའི་ཕྱིར་ལས་ཟད་བས་ནི་སྡུག་བསྔལ་ཐམས་ཅད་ལས་རྣམ་
པར་གྲོལ་བར་བརྗོད་པ་ཡིན་ནོ་སྙམ་དུ་སེམས་པ་ནི། གལ་ཏེ་རྒྱུ་མེད་པ་ཉིད་ལས་ཞེས་བྱ་བའོ། །བདག་ཏུ་ལྟ་བ་ཡོད་ན་རང་ལ་ཆགས་པ་དང་ལྡན་པ་ནི་བདག་གི་ལུས་ལ་སོགས་པ་ལ་ཆགས་པར་བྱེད་པའི་བྱིར་ཆགས་པ་དེ་ཉིད་རྒོད་པར་བྱེད་པའི་ཀུན་ཏུ་རྟོག་པ་མ་ཡིན་པ་དང་ལས་ཀྱི་རྒྱུ་ཅན་ནི།
བདག་ཏུ་རྟོག་པ་དང་མ་བྲལ་བ་ཡིན་ནོ། །དེའི་ཚེ་ལས་གཞན་དང་གཞན་ཡིན་གྱི་སྡུག་བསྔལ་གྲོལ་བ་མ་ཡིན་པར་བསྟན་པ་ནི། མ་ཡིན་ཏེ། མ་རིག་པ་ལས་ཞེས་བྱ་བའོ། །སྡུག་བསྔལ་ཕྱིན་ཅི་ལོག་བློ་དང་། །སྲེད་པ་ཀུན་ནས་འཆིང་བ་ནི། །ཞེས་བྱ་བ་ལ་སོགས་བའི་རིགས་པ་བསྟན་པ་ནི།