བ་དེ་ནི་རིང་པོ་ལ་སོགས་པའི་དབྱིབས་སོ། །དེ་ལྟར་ན་ཁ་དོག་ལ་སོགས་པ་ལས་ཐ་དད་པའི་དབྱིབས་ཁས་བླང་བར་བྱ་བ་ཅིའི་ཕྱིར་ན། གང་ལས་ཕྱོགས་གཅིག་གི་སྒོ་ནས་འཇུག་པ་ཁ་དོག་གི་ཚོགས་མང་བ་ལ་རིང་པོའི་བློར་ཞིང་། ཉུང་བ་ལ་ཐུང་ངུའི་བློ་དང་ཕྱོགས་བཞི་མཉམ་
པ་ལ་གྲུ་བཞིའི་བློ་དང་། ཕྱོགས་ཀུན་ནས་མཉམ་པ་ལ་ཟླུམ་པོའི་བློ་དང་། དབུས་སུ་ཕལ་ཆེ་བ་ལ་མཐོ་བའི་བློ་དང་། ཉུང་བ་ལ་དམའ་བའི་བློ་དང་། ཁ་ཕྱོགས་གཅིག་ཏུ་ཕྱོགས་པ་ལ་ཕྱ་ལེ་བའི་བློ་དང་། ཕྱོགས་ཐ་དད་པར་ཕྱོགས་པ་ལ་ཡང་ཕྱ་ལེ་བ་མ་ཡིན་པའི་བློར་འགྱུར་རོ། །
ཅི་ལྟར་ཡང་འདི་རྟོགས་པར་བྱ་ཞེ་ན། ཁ་དོག་ལ་སོགས་པའི་སྤྱི་ལ་རིང་པོ་ལ་སོགས་པའི་བློ་མ་ཡིན་ཡང་དོན་གཞན་དུ་གྱུར་པའི་དབྱིབས་ཞེས་དང་། རེག་པར་བྱེད་པའི་སྒོ་ནས་ཀྱང་རིང་པོ་ལ་སོགས་པའི་བློ་སྐྱེའོ། །གཞན་དབང་པོའི་ཡུལ་མ་ཡིན་པ་དང་དབང་པོ་ལས་འདས་པའི་
སྒོ་ནས་ཀྱང་བློ་སྐྱེ་བ་འདི་དབང་པོའི་ཤེས་པ་མ་ཡིན་ནོ། །འོ་ན་ཅི་ཞེ་ན་རྗེས་སུ་དཔག་པའི་ཤེས་པ་སྟེ་དེའི་དྲི་ལས་མེ་ཏོག་གི་ཁ་དོག་ཤེས་པ་བཞིན་དྲི་ཡང་མེ་ཏོག་གི་ཁ་དོག་ལས་ངེས་པར་དེ་ལྟ་བུའི་རེག་བྱ་གང་ཅི་ཡང་རུང་བ་འདི་ནི་དབྱིབས་མ་ཡིན་ནོ། །དེའི་ཕྱིར་གཉི་གའི་དབང་པོའི་
སྒོ་ནས་བུམ་པ་ལ་སོགས་པ་བཞིན་རིང་པོ་ལ་སོགས་པའི་དབྱིབས་ཀྱི་ཤེས་པ་འཇུག་པ་དེ་ཁ་དོག་ལ་སོགས་པ་རྣམས་ལས་དོན་གཞན་མ་ཡིན་ནོ། །འདི་ནི་ཕྱིས་ལས་བསྟན་པའི་མཛོད་ཀྱི་གནས་སུ་ཡང་རྣམ་པར་དཔྱོད་པར་འགྱུར་ཏེ་སྤྲོས་པས་ཆོག་གོ། །གཉི་གར་ཡོད་པ་
ཡང་ཡོད་དེ་ཞེས་བྱ་བ་ནི་ལུས་ཀྱི་རྣམ་པར་རིག་བྱེད་མ་གཏོགས་པ་རིང་པོ་ལ་སོགས་པའི་དབྱིབས་དང་། སྤྲིན་དང་དུ་བ་དང་རྡུལ་དང་ཁུག་རྣའོ། །གཞན་དག་ན་རེ་ཉི་མ་དང་སྣང་བ་ཁོ་ན་ཁ་དོག་ཏུ་ཡོད་ཀྱི། སྔོན་པོ་དང་སེར་པོ་དང་དམར་པོ་དང་དཀར་པོ་དང་གྲིབ་མ་དང་མུན་པ་ཞེས་བྱ་
བ་ནི་མ་ཡིན་ནོ་ཞེས་ཟེར་རོ། །ཅིའི་ཕྱིར་ཞེ་ན་འདི་ལྟར་རིང་པོ་ལ་སོགས་པའི་དབྱིབས་མ་གཏོགས་པར་སྔོན་པོ་ལ་སོགས་པ་འཛིན་པ་མེད་དོ། །ཅི་ལྟར་མུན་པ་ལ་རིང་པོ་ལ་སོགས་པའི་དབྱིབས་འཛིན་ཅིང་སྤྱོད་པ་ལ་སོགས་པ་རྣམས་ལ་མཐར་དེ་བཞིན་དུ་ཡོངས་སུ་གཅོད་པའི་ཕྱིར་རོ། །