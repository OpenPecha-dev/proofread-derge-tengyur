འདོད་ཆགས་དང་ལྷན་ཅིག་སྐྱེས་པའི་ལུས་ཀྱི་རྣམ་པར་ཤེས་པ་ཉོན་མོངས་པ་ཅན་ཁོ་ནའི་རྟེན་དུ་གྱུར་པ་གང་ཡིན་པའོ། །མོ་ཉིད་ལ་དབང་བྱེད་པའི་ཕྱིར་དང་། ཕོ་ཉིད་ལ་དབང་བྱེད་པའི་ཕྱིར་ན་མོའི་དབང་པོ་དང་ཕོའི་དབང་པོ་རྣམ་པར་གཞག་གོ། །མོ་ཉིད་ནི་
མོའི་ངོ་བོའོ། བསམ་པ་ལ་ཡང་ངོ་བོ་ཞེས་བྱ་བ་སྟེ། དེའི་ཕྱིར་བུད་མེད་ཀྱི་ཆ་བྱད་དང་ཞེས་བྱ་བ་སྨོས་སོ། །ཁ་ཅིག་ཆ་བྱད་ཀྱང་དོན་གཞན་ཡིན་པར་སེམས་པ་དེའི་ཕྱིར་ང་རོ་དང་གཡོ་བ་དང་བསམ་པ་དག་སྟེ་ཞེས་བྱ་བ་སྨོས་སོ། །འདི་ཉིད་རྣམ་པར་དཔྱད་པར་བྱ་བའི་ཕྱིར། དེ་ནི་མོའི་མོ་
ཉིད་ཡིན་ནོ་ཞེས་བྱ་བ་སྨོས་ཏེ། ཇི་ལྟར་ཁ་ཅིག་རྟོག་པར་བྱེད་པ་ལྟར་བུད་མེད་ཀྱི་སྐལ་བ་མཉམ་པའི་མཚན་ཉིད་དོན་གཞན་ནི་མ་ཡིན་ནོ། །ཕོའི་ངོ་བོ་ནི་ཕོའི་ཆ་བྱད་དང་ཞེས་བྱ་བ་འདིར་ཡང་བཤད་ཟིན་པའི་རྗེས་སུ་འབྲངས་ཏེ་བརྗོད་པར་བྱའོ། །དེ་ལ་བུད་མེད་ཀྱི་བསམ་པ་ནི་སྐྱེས་པའི་ཡུལ་ཅན་
ཏེ་བུད་མེད་ནི་སྐྱེས་པའི་བསམ་པ་ཅན་ནོ་ཞེས་འབྱུང་བའི་ཕྱིར་རོ། ཕོའི་བསམ་པ་ནི་བུད་མེད་ཀྱི་ཡུལ་ཅན་སྐྱེས་པ་དག་ནི་བུད་མེད་ཀྱི་ཡུལ་ཅན་ཡིན་པའི་ཕྱིར་རོ་ཞེས་འབྱུང་བའི་ཕྱིར་རོ། །ཕོ་དང་མོ་གཉིས་ཀྱི་ང་རོ་ཡང་ཐ་དད་དེ་འདི་ལྟར་མ་མཐོང་བར་ཕོའམ་མོར་སྐད་ཀྱིས་ཤེས་པར་
འགྱུར་རོ། གཡོ་བ་དང་འཕྲོས་ལ་སོགས་པ་ཡང་ཕོ་དང་མོ་རྣམས་ལ་ཕན་ཚུན་མཚན་ཉིད་མི་མཐུན་པར་དམིགས་སོ། །འདིར་ཡང་ང་རོ་དང་གཡོ་བ་དང་བསམ་པ་རྣམས་སོ། །བུད་མེད་དང་སྐྱེས་པའི་དབང་པོ་དབྱེ་བ་ཐ་དད་པ་ལ་རྒྱུད་གཞན་དམིགས་པ་མ་ཡིན་ཏེ། སེམས་ཅན་
གྱི་དབྱེ་བ་ལས་མོ་ཉིད་དང་ཕོ་ཉིད་རྒྱུ་མཚན་དེ་ཉིད་ལས་མོ་དང་ཕོའི་མིང་འཇུག་གོ། །ནུ་མ་ལ་སོགས་པའི་དབྱིབས་ནི་འཁྲུལ་པའི་ཕྱིར་མ་ཡིན་ཏེ། སེམས་ཅན་གྱི་ཁྱད་པར་ནི་མོ་དང་ཕོའི་དབང་པོས་བྱས་པ་ཉིད་དོ། །སློབ་དཔོན་འདུས་བཟང་ན་རེ་འདི་ཡང་སྔ་མ་དང་རྣམ་གྲངས་
ཀྱིས་འཇུག་སྟེ་དེའི་ཕྱོགས་གཅིག་སྨོས་པའི་ཕྱིར་རོ། །གལ་ཏེ་ཡང་མི་འཇུག་པ་དེ་ལྟ་ན་སླར་ཡང་ངེས་པའི་དོན་དུ་ཅི་སྟེ་བརྗོད་པར་བྱེད་ཅེས་ཟེར་རོ། །སྲོག་གི་དབང་པོ་ནི་རིས་མཐུན་པར་གནས་པར་བྱ་ཞེས་རྒྱ་ཆེར་འབྱུང་བ་ལ། གནས་པ་ནི་འདིར་རྒྱུན་རྗེས་སུ་འཇུག་པ་སྟེ། འདི་ལྟར་