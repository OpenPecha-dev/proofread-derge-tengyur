གཉི་ག་རང་དང་འོག་དང་གོང་མའི་ས་པ་དག་ཐམས་ཅད་དུ་ཡིན་ནོ། །དེ་ལ་རྣམ་པར་ཤེས་པའི་རང་གི་ས་པའི་གཟུགས་ནི་རང་གི་རྣམ་པར་ཤེས་པས་རྣམ་པར་ཤེས་པའི་འདོད་པ་དག་བསམ་གཏན་དང་པོའི་གཟུགས་སོ། །བསམ་གཏན་དང་པོའི་རྣམ་པར་ཤེས་པའི་གོང་མ་
ནི་ས་པའི་བསམ་གཏན་གཉིས་པ་ལ་སོགས་པའི་གཟུགས་སོ། །ས་འོག་མ་པ་ནི་འདོད་པའི་གཟུགས་སོ། །ལུས་དང་གཟུགས་དང་རྣམ་པར་ཤེས་པ་རང་གི་ས་པ་དག་ནི་འདོད་པ་དང་བསམ་གཏན་དང་པོར་སྐྱེས་པའི་འོ། །ས་འོག་མ་པ་དག་ནི་བསམ་གཏན་གཉིས་པ་ལ་སོགས་པར་སྐྱེས་པའི་
འོ། །ས་གོང་མ་པ་དག་ནི་འདོད་པའི་ཁམས་སུ་སྐྱེས་པ་ཁོ་ནའི་འོ། །ལུས་དང་གཟུགས་ཀྱང་རང་དང་འོག་མའི་ས་པའོ། །གོང་མའི་མིག་གི་ཡུལ་གོང་མ་དང་རང་དང་འོག་མའི་ས་པ་ཞེས་བྱའོ། །གསུམ་དག་ནི་ཞེས་བྱ་བ་རྒྱ་ཆེར་འབྱུང་སྟེ། ཡུལ་དང་ཕྲད་པ་ཡིན་པའི་ཕྱིར་རོ། །
ལུས་དང་དབང་པོ་དང་ཡུལ་གྱི་བདག་ཉིད་ཅན་གསུམ་ཆར་གདོན་མི་ཟ་བར་རང་གི་ས་པ་ཡིན་གྱི། རྣམ་པར་ཤེས་པ་ལ་ནི་བྱེ་བྲག་ཡོད་དོ། །འདི་ལྟ་སྟེ། འདོད་པའི་ཁམས་དང་ཞེས་བྱ་བ་ལ། ལུས་ལ་སོགས་པ་བཞིན་རྣམ་པར་ཤེས་པ་ཡང་དེའི་ས་པ་ཉིད་དོ། །ལུས་དང་རེག་བྱ་དང་
དབང་པོ་ནི་ས་ལྔ་པ་ཡིན་ལ། ལུས་ཀྱི་རྣམ་པར་ཤེས་པ་ནི་ས་གཉིས་པ་ཡིན་པ་དེའི་ཕྱིར་འདི་ལ་དབྱེ་བ་ཡོད་དོ། །ཡིད་ནི་མ་ངེས་ཏེ་ཞེས་བྱ་བ་ལ། རེ་ཞིག་མཚུངས་པའི་ས་པ་ནི་ས་ལྔ་པོ་དག་ཏུ་སྐྱེས་པ་གང་ཡིན་པའི་རང་གི་ས་པ་བཞི་པོ་ཁོ་ན་ཡིན་ནོ། །སྙོམས་པར་འཇུག་པ་དང་སྐྱེ་བའི་ཚེ་
ཞེས་བྱ་བ་ལ། དེ་ལ་སྙོམས་པར་འཇུག་པའི་ཚེ་ཡིད་ས་གོང་མ་ཡིན་པ་ནི། གང་གི་ཚེ་འདོད་པའི་ཁམས་སུ་སྐྱེས་པ་ཞིག་བསམ་གཏན་དང་པོའི་མཇུག་ཐོགས་སུ་འདོད་པ་ན་སྤྱོད་པའི་ཡིད་ཀྱི་རྣམ་པར་ཤེས་པས་འདོད་པ་ན་སྤྱོད་པའི་ཆོས་རྣམས་ཤེས་པ་སྟེ། དེའི་ཚེ་ཡིད་ནི་ས་གོང་མ་ཡིན་ལ།
ལུས་དང་ཡིད་ཀྱི་རྣམ་པར་ཤེས་པ་དང་ཆོས་རྣམས་ནི་ས་འོག་མ་པ་ཡིན་ནོ། །བསམ་གཏན་གཉིས་པའམ་བཞི་པའི་མཇུག་ཐོགས་སུ་བསམ་གཏན་དང་པོ་དང་གཉིས་པ་དང་གསུམ་པའི་ས་པའི་ཡིད་ཀྱི་རྣམ་པར་ཤེས་པས་བསམ་གཏན་དང་པོ་དང་གཉིས་པ་དང་གསུམ་པའི་ས་པའི་ཆོས་རྣམས་