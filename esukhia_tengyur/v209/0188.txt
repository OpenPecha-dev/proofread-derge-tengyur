དྲན་པ་སྟེ་དྲན་པར་བྱེད་པའི་རྣམ་པར་རྟོག་པའོ། །མིག་གི་རྣམ་པར་ཤེས་པ་ལ་སོགས་པ་དང་མཚུངས་པར་ལྡན་པ་ནི་མི་གཡེང་བའི་ཕྱིར་དང་ཁྱད་པར་དུ་རྣམ་པར་རྟོག་པའི་མཚན་ཉིད་མེད་པའི་ཕྱིར་རྣམ་པར་རྟོག་པ་ཞེས་མི་བྱ་བ་དེ་ལ་འདོད་པའི་ཁམས་དང་བསམ་གཏན་དང་པོ་ན་
མཉམ་པར་མ་བཞག་པའི་ཡིད་ཀྱི་རྣམ་པར་ཤེས་པ་གང་ཡིན་པ་དེ་ནི་རྣམ་པར་རྟོག་པ་གསུམ་གྱིས་རྣམ་པར་རྟོག་པ་དང་བཅས་པ་ཡིན་ནོ། །བསམ་གཏན་དང་པོ་ནི་མཉམ་པར་གཞག་པའོ། །གཉིས་པ་ལ་སོགས་པ་རྣམས་སུ་ཡང་མཉམ་པར་མ་བཞག་པའོ། །གཉིས་དག་
གིས་མཉམ་པར་གཞག་པ་ཉིད་ཀྱིས་སོ། །དམིགས་པ་ཞེས་སེམས་ཀྱི་ཁམས་བདུན་ནོ་ཞེས་བྱ་བ་ལ། བདུན་ནི་དམིགས་པ་དང་བཅས་པ་ཉིད་དོ་ཞེས་ངེས་པར་གཟུང་བར་བྱའོ། །འདི་གང་ལས་ཤེ་ན་ཆོས་ཀྱི་ཕྱེད་ཀྱང་ཞེས་འབྱུང་བའི་ཕྱིར་རོ། །འདི་ལ་དམིགས་པ་ཡོད་པས་ན་དམིགས་པ་
དང་བཅས་པའོ། །ཡུལ་དང་སྤྱོད་ཡུལ་དང་དམིགས་པ་ཞེས་བྱ་བ་ནི་རྣམ་གྲངས་སོ། །ཆོས་ཀྱི་ཕྱེད་ཀྱང་ཞེས་བྱ་བ་ལ་དང་གི་སྒྲ་ནི་བསྡུ་བའི་དོན་ཏོ། །གཞན་དག་ན་རེ་ངེས་པར་གཟུང་བའི་དོན་ཏེ་ཞེས་ཟེར་རོ། །དེ་ལྟར་ན་སེམས་དང་སེམས་ལས་བྱུང་བ་རྣམས་ལས་གཞན་པ་རྣམས་
ནི་དམིགས་པ་མེད་པའོ་ཞེས་བྱ་བར་གྲུབ་པོ། །འདོད་པ་གཞན་སྟོན་པའི་ཕྱིར་རོ་ཞེས་བྱ་བ་ནི་ཁ་ཅིག་རྡུལ་ཕྲ་རབ་རེ་རེ་བ་ཡུལ་གྱི་དངོས་པོར་འཐད་ཀྱི་མཐའ་དག་ཡུལ་གྱི་དངོས་པོར་མི་འཐད་དོ་ཞེས་ཟེར་རོ། །སློབ་དཔོན་དཔལ་ལེན་ན་རེ་ཡུལ་རྣམས་རྫས་མེད་པ་སྟེ། རྣམ་པར་ཤེས་པའི་
ཚོགས་ལྔ་པོ་བསགས་པའི་ཡུལ་ཅན་ཡིན་པའི་ཕྱིར་ཞེས་ཟེར་རོ། །བྱེ་བྲག་ཏུ་སྨྲ་བ་རྣམས་ན་རེ་རྣམ་པར་ཤེས་པའི་ཚོགས་ལྔ་པོའི་ཡུལ་རྫས་སུ་ཡོད་པ་ཁོ་ན་སྟེ། རྡུལ་ཕྲ་རབ་ཚོགས་པ་ཡུལ་ཡིན་པའི་ཕྱིར་རྡུལ་ཕྲ་རབ་དེ་རྣམས་ཉིད་དེ་ལྟར་འདུས་པ་ལས་མིག་ལ་སོགས་པའི་རྣམ་པར་
ཤེས་པའི་སྐྱེ་བ་ལ་རྒྱུར་འགྱུར་རོ། །འདུས་པ་མ་ཡིན་པ་མེད་པར་གྱུར་པའམ་དེ་དག་འདུས་པའི་རྫས་ཡུལ་ཡིན་པའི་ཕྱིར་རེ་རེ་དམིགས་པར་འགྱུར་བ་མ་ཡིན་ནོ་ཞེས་ཟེར་རོ། །འདུས་པ་མ་ཡིན་པའི་ཡུལ་ལ་རྣམ་པར་མི་རྟོག་པའི་ཕྱིར་དང་འདུས་པ་ཞེས་བྱ་བ་འགའ་ཞིག་དངོས་