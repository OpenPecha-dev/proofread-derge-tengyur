དུ་འཇུག་པའི་ཕྱིར་ནི་མ་ཡིན་ནོ་ཞེས་བསྟན་པར་འགྱུར་རོ། །མ་ཕྲད་པར་ཁྱད་པར་མེད་པ་ནི་ཁྱད་པར་གྱི་རྒྱུ་མེད་པའི་ཕྱིར་རིམ་གྱིས་འཛིན་པར་མི་རིགས་པ་དེའི་ཕྱིར་ཐམས་ཅད་ཀྱིས་རེ་ཤིག་རྡུལ་ཕྲ་རབ་རྣམས་ཁོ་ན་ལན་གཅིག་འཛིན་ནོ། །མིག་ཕྱེ་བ་ཙམ་གྱིས་ཞེས་བྱ་བ་ལ།
ཙམ་སྨོས་པ་ནི་མྱུར་དུ་བསྒྱུར་བར་རྟོག་པ་བཟློག་པར་བྱ་བའི་ཕྱིར་རོ། །ཚད་ནི་ལུས་ཅན་གྱི་རྫས་ལ་བརྟེན་པའི་ཕྱིར་ན་ཡིད་ལ་ཚད་ཡོད་པ་མ་ཡིན་ཏེ། ལུས་ཅན་མ་ཡིན་པའི་ཕྱིར་རོ། །དེའི་ཕྱིར་འདི་ལ་ཚད་མི་དཔྱད་དོ། །དབང་པོ་ཉམས་པ་རྣམས་ལ་རྟེན་ཡོད་ཀྱང་གཟུགས་མཐོང་བ་ཡོད་པ་མ་ཡིན་
པ་དེའི་ཕྱིར་མིག་ལ་སོགས་པ་དག་རྟེན་ལས་གཞན་ཡིན་ནོ་ཞེས་བྱ་བར་ངེས་མོད་ཀྱི། དེ་དག་ཏུའམ་ཇི་ལྟར་གནས་པ་ནི་མ་ངེས་པས་དེའི་ཕྱིར་འདྲི་བ་ནི། ཡང་མིག་གི་དབང་པོ་ལ་སོགས་པ་འདི་དག་གི་ཞེས་རྒྱ་ཆེར་འབྱུང་སྟེ། མིག་གིས་གཟུང་བར་བྱ་བ་མ་ཡིན་པའི་ཕྱིར་འདི་དག་གི་གནས་ཚུལ་རྣམ་པར་
གཞག་པ་ནི་དཀའ་མོད་ཀྱི། ཐོགས་པ་དང་བཅས་པ་རྣམས་ཡུལ་ཐ་དད་པར་གནས་པའི་ཕྱིར་དང་། འདུས་པ་རྣམས་སྐྱེ་བའི་ཕྱིར་གདོན་མི་ཟ་བར་གང་དག་ཇི་ལྟར་གནས་པ་དེ་བརྗོད་པར་བྱ་དགོས་སོ། །རེ་ཞིག་མིག་གི་རྡུལ་ཕྲ་རབ་རྣམས་ནི་ཞེས་བྱ་བ་རྒྱས་པར་འབྱུང་སྟེ། མིག་གི་འབྲས་བུ་སྟེ།
མཐོང་ཕྱེད་ཀྱི་དཀྱིལ་འཁོར་ལ་གོ་སྙོད་ཀྱི་མེ་ཏོག་བཞིན་དུ་ཡུལ་ལ་མངོན་དུ་ཕྱོགས་པར་གནས་སོ། །གོ་སྙོད་ཀྱི་མེ་ཏོག་སྨོས་པ་ནི་ཕན་ཚུན་མ་འབྲེལ་བར་བསྟན་པའི་ཕྱིར་རོ། །ཕན་ཚུན་མ་འབྲེལ་བའི་ཕྱིར་གྱེས་པར་ཐལ་ཞེས་བྱ་བའི་དོགས་པ་བཟློག་པའི་ཕྱིར་ཁ་དོག་དང་བས་བཀག་པས་ཞེས་བྱ་བ་ལ་
སོགས་པ་སྨོས་ཏེ། ཁ་དོག་དང་སྨོས་པ་ནི་ཤེལ་ལྟར་ལྟ་བའི་གེགས་བསལ་བར་བྱ་བའི་ཕྱིར་རོ། །བླ་འོག་ན་གནས་ན་ནང་མ་རྣམས་ལ་སྒྲིབ་པར་འགྱུར་རོ་ཞེ་ན། དེའི་ཕྱིར་ཕན་ཚུན་མི་སྒྲིབ་བོ་ཞེས་བྱ་བ་ལ་སོགས་པ་སྨོས་སོ། །ཤེལ་གྱི་ཆ་ཤས་དག་ནི་ཕན་ཚུན་མི་སྒྲིབ་སྟེ། །ཕན་ཚུན་
བསྒྲིབས་ན་ཤེལ་གྱིས་བསྒྲིབས་པའི་གཟུགས་མི་འཛིན་པར་འགྱུར་རོ། །རྣ་བའི་བུ་ག་གི་ནང་ན་གནས་སོ་ཞེས་བྱ་བ་ལ། རྣ་བའི་བུ་ག་ནི་རྣ་ཁུང་གི་བུ་གའི་མཐར་ཐུག་པའོ། །མཚུལ་པའི་ནང་ན་ཞེས་བྱ་བ་ནི། སྣའི་ནང་ན་རྟེན་དང་འདྲ་བར་ཁ་ཐུར་དུ་བལྟས་པའོ། །སྐྲའི་རྩེ་མོའི་ཁྱོན་ཙམ་