ཉིད་རྣམས་དང་ནི་ཞེས་འབྱུང་བ་དེའི་ཕྱིར་མཚན་ཉིད་རྣམས་ཁོ་ན་བསྟན་པར་བྱ་སྟེ། མཚན་ཉིད་དག་ནི་སྐྱེ་བ་དང་། །ཞེས་རྒྱ་ཆེར་འབྱུང་ངོ་། །འདུས་བྱས་སུ་མངོན་ནོ་ཞེས་བྱ་བ་ནི་འདུས་བྱས་སུ་མཚོན་པར་བྱེད་པའོ། །འདི་སྐད་བསྟན་པར་འགྱུར་ཏེ། འདི་དག་འདུས་བྱས་ཀྱི་ངོ་བོར་གསལ་
བར་བྱེད་པ་ཡིན་པའི་ཕྱིར་འདུས་བྱས་ཀྱི་མཚན་ཉིད་རྣམས་སོ། །བཟློག་པ་ནི་གང་ལ་མེད་པའོ། །དེ་ལ་སྐྱེ་བས་ནི་ཆོས་དེ་སྐྱེད་པར་བྱེད་དོ་ཞེས་བྱ་བ་ལ་འདུ་བྱེད་ཐམས་ཅད་ཉིད་ཀྱི་སྐྱེ་བའི་སྐྱེ་བར་བརྗོད་པ་འདིར་ནི་བྱེ་བྲག་པའི་སྐྱེ་བ་གེགས་མེད་པའི་རྒྱུས་བསྐྱེད་པར་མངོན་པར་འདོད་
དོ། །དེས་ཡོངས་སུ་གཟུང་བའི་དངོས་རྣམས་སྐྱེ་བས་ན་འདིར་ཡོངས་སུ་གཟུང་བའི་དངོས་པོ་སྐྱེད་པར་བྱེད་དོ། །འགའ་ཞིག་ནི་ཆོས་ཀྱི་དངོས་པོའི་རྐྱེན་གཙོ་བོའོ། །གནས་པས་ནི་གནས་པར་བྱེད་དོ་ཞེས་བྱ་བ་ནི། སྐྱེས་ལ་མ་འགགས་པ་འབྲས་བུ་འཕེན་པ་གེགས་མེད་པར་གནས་
པར་བྱེད་པའོ། །དེར་ཡང་ཆེས་ཉེ་བའི་རྒྱུ་གནས་པ་ཡིན་པས་གནས་པར་བྱེད་དོ་ཞེས་བྱའོ། །རྒ་བས་ནི་རྒས་པར་བྱེད་དོ་ཞེས་བྱ་བ་ནི་སྟོབས་ཆུང་བར་བྱེད་དེ། འཇིག་པ་ལ་མངོན་དུ་ཕྱོགས་པའི་གནས་སྐབས་སུ་བྱེད་ཅེས་བྱ་བའི་ཐ་ཚིག་གོ། །སློབ་དཔོན་འདུས་བཟང་ན་རེ་འགྲོ་བ་
རྣམས་ཀྱི་འདུ་བྱེད་ཀྱི་རྒྱུད་ཕྱི་མ་ཕྱི་མ་སྔ་མ་ལས་རྣམ་པ་གཞན་དུ་བྱེད་པའོ་ཞེས་ཟེར་རོ། །ད་ལྟར་ཡང་སྐད་ཅིག་མ་དང་པོ་དགའ་བ་མེད་ཅིང་། སྔ་མའི་ཆོས་དགའ་བ་ལས་ཕྱི་མའི་ཆོས་ཀྱི་བྱ་བ་སྐྱེ་བ་ལ་སོགས་པ་ལྟ་བུ་ནི་མཚན་ཉིད་དུ་མི་རུང་ངོ་། །མི་རྟག་པ་ཉིད་ཀྱིས་ནི་འཇིག་པར་བྱེད་
དོ་ཞེས་བྱ་བ་ལ། འདུ་བྱེད་འགོག་པ་ལ་ལྷན་ཅིག་སྐྱེ་བའི་རྒྱུ་ཁྱད་པར་དུ་འཕགས་པ་ནི་མི་རྟག་པ་ཉིད་དོ། །མདོ་ལས་གསུམ་པོ་འདི་དག་ནི་ཞེས་བྱ་བ་ལ། མདོ་ལས་ནི་འདུས་བྱས་ཀྱི་མཚན་ཉིད་ནི་གསུམ་གསུངས་སོ། །གལ་ཏེ་འདུས་བྱས་ཀྱི་མཚན་ཉིད་བཞི་ཡིན་ན་ནི་དེར་བཞི་པ་ཡང་
བརྗོད་པར་འགྱུར་ན། གསུངས་པ་ཡང་མ་ཡིན་ལ། མདོ་ནི་ཚད་མ་ཡང་ཡིན་ཏེ། དེའི་ཕྱིར་འདུས་བྱས་ཀྱི་མཚན་ཉིད་ནི་གསུམ་ཁོ་ན་ཡིན་ནོ། །བཞི་པ་མ་བསྟན་པ་མི་སྲིད་དོ་སྙམ་སྟེ་འདྲི་བ་ནི་དེར་གང་ཞིག་མ་གསུངས་ཞེས་བྱ་བའོ། །གནས་པ་ནི་གཞན་དུ་འགྱུར་བ་ཉིད་ཀྱི་ཁྱད་པར་ཉིད་དུ་ཉེ་