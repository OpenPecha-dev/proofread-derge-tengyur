ཟག་པ་མེད་པ་ནི་ཟག་པ་མེད་པའི་སྡོམ་པའི་གཟུགས་སོ། །གང་གི་ཚེ་སྡོམ་པ་བླངས་པ་བསམ་གཏན་ནམ་ལམ་ལ་སྙོམས་པར་མི་འཇུག་པ་དེའི་ཚེ་ནི་འདོད་པ་ན་སྤྱོད་པའི་རྣམ་པར་རིག་བྱེད་མ་ཡིན་པའི་གཟུགས་ལས་འདོད་པ་ན་སྤྱོད་པ་ཁོ་ན་འབྱུང་ངོ་། །གང་གི་ཚེ་བསམ་གཏན་ལ་
སྙོམས་པར་འཇུག་པ་དེའི་ཚེ་ན་འདོད་པ་དང་གཟུགས་ན་སྤྱོད་པའི་རྣམ་པར་རིག་བྱེད་མ་ཡིན་པ་འབྱུང་ངོ་། །གང་གི་ཚེ་ལམ་ལ་སྙོམས་པར་འཇུག་པ་དེའི་ཚེ་ནི་འདོད་པ་ན་སྤྱོད་པ་དང་ཟག་པ་མེད་པ་འབྱུང་བས་གཟུགས་མངོན་དུ་འགྱུར་བས་འཆོལ་བ་ཡིན་ནོ། །མཚུངས་པ་དེ་མ་ཐག་
པའི་རྐྱེན་ནི་འཆོལ་བ་མ་ཡིན་ན་ཞེས་བྱ་བ་ལ། འདོད་པ་ན་སྤྱོད་པའི་སེམས་དང་སེམས་ལས་བྱུང་བ་དག་གི་མཇུག་ཐོགས་སུ་ནི་ནམ་ཡང་འདོད་པར་གཏོགས་པ་དང་གཟུགས་སུ་གཏོགས་པ་མི་འབྱུང་ངོ་། །འདོད་པ་ན་སྤྱོད་པ་དང་ཟག་པ་མེད་པ་ཞེས་བྱ་བ་ལ། གང་དག་མཚུངས་པ་
དེ་མ་ཐག་ཏུ་བྱུང་བ་དེ་དག་ནི་མཚུངས་པ་དེ་མ་ཐག་པའི་རྐྱེན་ཞེས་གཞན་དག་གོ། །མཚུངས་པ་ཞེས་བྱ་བ་ནི་གང་ཞིག་ལྡན་པ་དེ་ལྡན་པ་ཉིད་དེ། ཚོར་བ་ལ་སོགས་པ་དང་ཡང་དག་པར་ལྡན་པ་ནི་ཡང་དག་པར་ལྡན་པའོ། །དེ་མ་ཐག་པ་ཞེས་བྱ་བ་ནི་ཅིག་ཅར་སེམས་ལ་ཚོར་བ་ལ་སོགས་
པའི་རང་བཞིན་ནི་མ་ཡིན་གྱི། སེམས་གཅིག་ལ་འདོད་པ་དང་ལྡན་པ་དང་མི་ལྡན་པ་མངོན་དུ་གྱུར་པའོ་ཞེ་ན། འདི་མཚུངས་པ་དེ་མ་ཐག་པའི་རྐྱེན་མ་ཡིན་ནོ། །བཙུན་པ་དབྱིག་བཤེས་ན་རེ་རྒྱས་པ་ལས་བྱུང་བ་ཞེས་བྱ་བ་རྒྱས་པར་འབྱུང་བ་ལ། ཇི་ལྟར་ཟས་དང་བསམ་གཏན་
ལ་སོགས་པས་རྒྱས་པར་བྱས་པ་དང་། རྣམ་པར་སྨིན་པ་ལས་སྐྱེས་པ་མ་འགགས་པ་ཁོ་ནར་དེ་དང་རིགས་མཐུན་པ་བསམ་གཏན་དང་ཟས་ལ་སོགས་པས་རྒྱས་པ་དང་། རྣམ་པར་སྨིན་པ་ལས་སྐྱེས་པའི་གཟུགས་གཞན་སྐྱེ་བ་དེ་བཞིན་དུ། དགེ་བ་དང་མི་དགེ་བ་དང་ལུང་དུ་མ་བསྟན་པའི་
སེམས་མ་འགགས་པ་ཁོ་ནར་དགེ་བ་དང་མི་དགེ་བ་དང་ལུང་དུ་མ་བསྟན་པའི་སེམས་ནི་མི་འབྱུང་ངོ་ཞེས་ཟེར་རོ། །གཞན་དག་ན་རེ། དེ་ལྟར་འབྱུང་བ་ཆེན་པོ་བཞི་ལས་སྐྱེས་པ་རྣམས་ནི་རིགས་གཅིག་པ་མང་པོ་ཉེ་བར་བླངས་པའི་གཟུགས་ཀྱིས་རྡུལ་ཕྲ་རབ་ཀྱི་རྫས་རྣམས་སྐྱེའི། །སེམས་