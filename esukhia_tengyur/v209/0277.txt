ལྔ་པོ་རྣམས་ནི་དོན་བཞི་ལ་ཞེས་བྱ་བ་ལ། གྲངས་མི་མཉམ་པར་བསྟན་པའི་ཕྱིར་དང་བརྣན་པ་མི་མངོན་པར་བྱས་པའི་ཕྱིར། ལྔ་པོ་རྣམས་རེ་རེ་ཞིང་དོན་བཞི་ལ་དབང་བྱེད་དོ་ཞེས་བྱ་བར་ཤེས་སོ། །དེ་ཉིད་ཀྱི་ཕྱིར། རེ་ཞིག་མིག་དང་རྣ་བ་དག་ཅེས་
དོན་ཐ་དད་པ་བྱེ་བྲག་ཏུ་ཕྱེ་སྟེ་ཉེ་བར་བཀོད་པའོ། །རེ་རེ་ཞིང་ཞེས་བྱ་བ་ནི་བསྡུས་པ་མ་ཡིན་པའོ། །ལུས་མཛེས་པར་བྱ་བ་དང་ཞེས་བྱ་བ་ལ། འདིར་ལུས་ནི་གཟུགས་ཀྱི་ཚོགས་པ་ལ་མངོན་པར་འདོད་དོ། །མཛེས་པ་ནི་གཟུང་བར་བྱ་བའི་ངོ་བོ་ཉིད་དོ། །མི་མཛེས་པའི་ངོ་བོ་ཡིན་
པའི་ཕྱིར་ཞེས་བྱ་བ་ནི་གཟུང་བར་འོས་པའི་ངོ་བོ་མ་ཡིན་པའི་ཕྱིར་ཏེ། མ་ལོང་བ་དང་། མ་འོན་པ་དག་ནི་རྟེན་དུ་གཟུང་བར་འོས་པ་ཉིད་ཀྱི་ཕྱིར་ལུས་མཛེས་པར་བྱ་བ་ལ་དབང་བྱེད་པའོ། །ལུས་ཡོངས་སུ་བསྲུང་བ་དང་ཞེས་བྱ་བ་ནི་མིག་དང་རྣ་བ་དག་དབང་བྱེད་དོ་ཞེས་བྱ་བར་སྦྱར་རོ། །
ཡོངས་སུ་བསྲུང་བ་ནི་སྲོག་གི་བར་ཆད་ཀྱི་རྒྱུ་ཡོངས་སུ་སྤང་བ་ཞེས་བྱ་བའི་དོན་ཏོ། །ཇི་ལྟར་མིག་དང་རྣ་བ་དག་གིས་ལུས་ཡོངས་སུ་བསྲུང་བ་ཡིན་ཞེ་ན། །དེའི་ཕྱིར་མཐོང་བ་དང་ཐོས་ནས་ཞེས་རྒྱ་ཆེར་གསུངས་ཏེ། གཡང་ས་ལ་སོགས་པ་མཐོང་ཞིང་སྟག་ལ་སོགས་པའི་སྒྲ་ཐོས་
ནས་སྲོག་གི་བར་ཆད་དུ་འགྱུར་བའི་ཡ་ང་བ་དེ་དག་སྤོང་བར་བྱེད་པ་སྟེ། དོན་དེ་དག་གི་ཚིགས་སུ་བཅད་པ་ལུང་ལས་སོ། །མཚུངས་པར་ལྡན་པ་དང་བཅས་པ་དག་ཅེས་བྱ་བ་ནི། སེམས་ལས་བྱུང་བ་དང་བཅས་པ་དག་སྟེ། མིག་དང་རྣ་བ་གྱུར་པའི་རྗེས་སུ་བྱེད་པས་རྟེན་གྱི་ངོ་བོར་
གནས་པའི་ཕྱིར་དེ་དག་གི་རྣམ་པར་ཤེས་པ་སྐྱེད་པ་ལ་དབང་བྱེད་དོ། །གཟུགས་ལྟ་བ་དང་སྒྲ་མཉན་པ་དག་གིས་ཞེས་བྱ་བ་ལ། གཟུགས་དང་སྒྲ་འཛིན་པ་དག་གིས་ཞེས་བྱ་བ་ནི་དོན་ཏེ། འདི་དག་གི་བྱེད་པ་ནི་ཡུལ་འཛིན་པ་ཙམ་ཞིག་འདོད་པའི་ཕྱིར་རོ། །ཐུན་མོང་མ་ཡིན་པའི་རྒྱུ་
ཉིད་ལ་ཞེས་བྱ་བ་ནི་ཡུལ་མ་འདྲེས་པ་ཡིན་པའི་ཕྱིར་ཏེ། རྣ་བས་གཟུགས་ལ་ལྟ་བའམ། མིག་གིས་སྒྲ་ཉན་པ་ནི་མ་ཡིན་ནོ། །དེའི་ཕྱིར་མིག་དང་རྣ་བ་དག་ཁོ་ན་གཟུགས་ལ་ལྟ་བ་དང་། སྒྲ་ཉན་པ་དག་གིས་ཐུན་མོང་མ་ཡིན་པའི་རྒྱུ་ཉིད་དོ། །སྣ་དང་ལྕེ་དང་ལུས་རྣམས་ནི་