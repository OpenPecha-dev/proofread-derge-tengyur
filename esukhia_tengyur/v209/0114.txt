དྲི་ལ་སོགས་པ་རྣམས་ཀྱིས་ཀྱང་འཇིག་རྟེན་ན་ས་ལ་ཉེ་བར་སྤྱོད་དོ། །ས་དང་ཆུ་དང་མེའི་ཁྱད་པར་ལས་ཁ་དོག་དང་དབྱིབས་དག་དང་ས་ལ་དྲི་ལ་སོགས་པ་ཡོད་ཀྱང་གཟུགས་ཀྱི་སྐྱེ་མཆེད་ཉིད་ཀྱིས་ཉེ་བར་སྤྱོད་དོ། །ཆུ་ལ་དྲི་མེད་ཀྱང་བསྣམ་པར་བྱའོ་ཞེས་དྲི་ཡིས་ཉེ་བར་སྤྱོད་དོ། །མེ་ལ་དྲི་དང་
རོ་དག་མེད་ཀྱང་ཁམས་གཉིས་དང་ས་ལ་གཟུགས་ཀྱི་སྐྱེ་མཆེད་ཁྱད་པར་མེད་པའི་ཕྱིར་ཞེས་སློབ་དཔོན་འདུས་བཟང་ཟེར་རོ། །དེ་ལྟ་ན་འོ་ན་ཐམས་ཅད་དུ་ཁྱད་པར་མེད་པར་རེག་པ་ཡིས་ཀྱང་ཉེ་བར་སྤྱོད་པར་ཐལ་བར་འགྱུར་རོ། །འཇིག་རྟེན་ན་ནི་ཁ་དོག་དང་དབྱིབས་ལ་ས་སྟེ་བསྣམ་པར་བྱའོ་
མྱང་བར་བྱའོ་རེག་པར་བྱའོ་ཞེས་སྟོན་པར་བྱེད་ཀྱི་དྲི་ལ་སོགས་པ་རྣམས་ནི་མ་ཡིན་ཏེ་གཟུགས་ཀྱི་སྐྱེ་མཆེད་བཞིན་ནོ། །འཇིག་རྟེན་གྱི་ཐ་སྙད་ཀྱིས་ས་ཉིད་དུ་ཁས་བླངས་ནས་དེ་ལྟར་བཤད་དེ། འཇིག་རྟེན་གྱི་ཐ་སྙད་ལ་ལྟོས་ནས་ཞེས་བྱ་བའི་ཐ་ཚིག་གོ། །དེ་བཞིན་དུ་རྣམ་པར་དཔྱད་མི་
ལང་བ་ཉིད་ཀྱིས་འཇིག་རྟེན་གྱི་གདགས་པ་ལ་ངེས་པ་ཡོད་པ་མ་ཡིན་ཞེས་བྱའོ། །ཆོས་མངོན་པ་དག་གིས་འདིར་ས་དང་སྣམ་བུ་དག་གིས་བསྟན་པས་དེའི་ཕྱིར་དྲི་ལ་སོགས་པ་རྣམས་ཀྱིས་ཀྱང་ས་ཉེ་བར་སྤྱོད་པ་སྐྱོན་མེད་དོ། །གང་ཁ་དོག་དང་དབྱིབས་དག་གིས་སྟོན་པར་བྱེད་པ་དེ་དག་ལ་
སླར་འདི་སྐད་བཤད་དོ། །འཇིག་རྟེན་པ་ཐམས་ཅད་ལ་བཏགས་པ་གཅིག་ཏུ་མཚུངས་པ་ནི་མེད་དོ། །སྣམ་བུ་ནི་སྐྱེ་མཆེད་བཞིའི་བདག་ཉིད་དུ་ཡོངས་སུ་བཟུང་བས་ཐམས་ཅད་ཚོགས་པ་ལ་ཇི་ལྟར་རིགས་པར་བསྟན་པ་བྱས་པར་འགྱུར་རོ་ཞེས་སློབ་དཔོན་འདུས་བཟང་ཟེར་རོ། །གང་གི་ཚེ་
ཁ་དོག་དང་དབྱིབས་ལས་ཞེས་པ་དེ་བཞིན་དུ་ཆུ་མེ་ཡང་ངོ་། །ཆུ་རྣམས་ལ་རེ་ཞིག་སྔོན་པོ་དང་རིང་པོ་དག་གིས་ཆུ་སྟོན་པར་བྱེད་དེ་རྫས་ཉིད་ཀྱིས་ཀྱང་ཉེ་བར་འདོགས་པ་འདི་ལྟ་བུ་ཡོད་པར་སྨྲའོ། །ཆུ་རྣམས་དྲ་བནྟཱི་ཏི་ན་ཏི་ཁ་དོག་དང་དབྱིབས་ཕྲ་བ་ཉིད་ཕན་ཚུན་གཤེར་བ་ཉིད་ཡོད་པ་དེའི་ཕྱིར་
ཁ་དོག་དང་དབྱིབས་ཕྲ་མོ་རྣམས་ཚོགས་པའོ། །རླུང་གིས་བསྐུལ་བའི་དབང་གིས་ཡུལ་གཞན་དུ་སྐྱེད་པ་ཡང་མཐོང་བར་འགྱུར་རོ་ཞེས་བརྗོད་དོ། །འགྲོ་བར་བྱེད་པས་ན་ཆུའོ། །མེ་ལ་ཡང་མེ་སྟག་དམར་པོ་འབར་བ་དང་རིང་པོ་ཞེས་འཇིག་རྟེན་གྱིས་གདགས་པར་བྱེད་དོ། །རླུང་ཚོགས་