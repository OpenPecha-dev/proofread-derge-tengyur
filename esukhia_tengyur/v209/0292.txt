ངེས་པར་འབྱིན་པ་དང་། སྐྱོན་གཉིས་པ་མངོན་པར་བཅོམ་པས་མཐོང་བའི་ཆོས་ལ་བདེ་བར་གནས་པ་དང་། གསུམ་པའི་ཞེས་བྱ་བ་ནི་དེ་ལ་ཡང་ཐེ་ཚོམ་གྱིས་མངོན་པར་རྟོགས་པའི་ཤེས་པས་མངོན་པར་མ་རྟོགས་པ་ལས་རྣམ་པར་གྲོལ་བའི་ལམ་རྣམས་དབང་པོ་མ་ཡིན་པ་ཉིད་དུ་ཐལ་བར་འགྱུར་རོ། །
ལམ་རྗེས་སུ་ཤེས་པ་དང་ལམ་རྗེས་སུ་མ་ཤེས་པའི་བཟོད་པ་མངོན་པར་མ་རྟོགས་པའི་ཕྱིར་རོ། །མངོན་པར་རྟོགས་པ་ལས་ལམ་རྗེས་སུ་ཤེས་པ་ཡང་ཀུན་ཤེས་པའི་དབང་པོ་ཉིད་དུ་ཐལ་བར་འགྱུར་རོ། །གང་བཤད་པ་མ་ངེས་པའི་ཕྱིར་མཐོང་བ་མངོན་པར་རྟོགས་པ་ངེས་པ་ནི་ཤེས་པ་དང་མངོན་
པར་རྟོགས་པ་ཡིན་པའི་ཕྱིར། མངོན་པར་མ་རྟོགས་པ་ཁོ་ན་དེར་བརྗོད་པ་དེ་ལྟ་ན་ཡང་བཟོད་པ་རྣམས་དབང་པོ་མ་ཡིན་པར་གྱུར་པ་ཉིད་དམ། ཤེས་པ་དང་བཟོད་པ་རྣམས་མ་ངེས་པའི་བདག་ཉིད་ཀྱི་ཕྱིར། མ་ངེས་པའི་བདག་ཉིད་ཀྱིས་མངོན་པར་མ་རྟོགས་པའི་ཕྱིར་ལམ་རྗེས་སུ་ཤེས་
པའི་སྐད་ཅིག་མ་དང་པོ་ཀུན་ཤེས་པའི་དབང་པོ་ཉིད་དུ་ཐལ་བར་འགྱུར་ཏེ། བདེན་པ་མངོན་པར་མ་རྟོགས་པ་མངོན་པར་རྟོགས་པའི་ཕྱིར་རོ། །མ་རིག་པ་ལ་སོགས་པས་ཁ་བསྐང་དགོས་ཏེ་ཅི་ཞེ་ན། བྱ་དགོས་སོ་ཞེས་བྱ་བ་ནི་ཚིག་གི་ལྷག་མའོ། །མཚན་ཉིད་ཀྱིས་བརྗོད་པ་ཐོབ་པ་ལ་
ཚིག་ཏུ་མ་བརྗོད་པ་ནི་ཁ་བསྐང་བའོ། །སོགས་པ་སྨོས་པས་ནི་འདུ་བྱེད་དང་རྣམ་པར་ཤེས་པ་ལ་སོགས་པ་རྟེན་ཅིང་འབྲེལ་པར་འབྱུང་བའི་ཡན་ལག་རྣམས་ཡོངས་སུ་གཟུང་ངོ་། །དེ་ཉིད་ཀྱི་ཕྱིར་མ་རིག་པ་ལ་སོགས་པ་དག་ཀྱང་ཞེས་བྱ་བ་ལ་སོགས་པ་གསུངས་སོ། །འདིར་
ཡང་སོགས་པ་སྨོས་པས་རྣམ་པར་ཤེས་པ་ལ་སོགས་པ་རྣམས་ཡོངས་སུ་གཟུང་ངོ་། །ཀུན་ཏུ་དགའ་བའི་བདེ་བ་ནི་བདེ་བ་དང་དགའ་བའི་ཁྱད་པར་རོ། །ཁ་བསྐང་བར་མི་བྱ་སྟེ་བཅོམ་ལྡན་འདས་ཀྱིས་དོན་གང་ཞིག་ཤེས་པར་བྱ་བའི་ཕྱིར་དབང་པོ་ནི་ཉི་ཤུ་རྩ་གཉིས་དག་གོ་ཞེས་
མདོ་ལས་བསྟན་པ་དེ་ལ། མ་རིག་པ་ལ་སོགས་པ་དགོས་པ་མེད་པའི་ཕྱིར་རོ། །དོན་དེ་ཡང་གང་ཞིག་ཡིན་ཞེ་ན། དེའི་ཕྱིར་སེམས་ཀྱི་རྟེན་དང་དེའི་བྱེ་བྲག་ཅེས་བྱ་བ་རྒྱ་ཆེར་གསུངས་སོ། །བདག་ཏུ་གྱུར་པའི་སེམས་ཀྱི་རྟེན་ནི་དེའི་རྟེན་ནོ། །བྱེ་བྲག་ནི་ཕོའོ་མོའོ་ཞེས་བྱ་བའོ། །