ཆོས་ལ་མྱོང་བར་འགྱུར་བར་ཡང་མི་རིགས་ཏེ། ལས་འབྲས་བུ་ཉེ་བ་འབྲས་བུ་རིང་བ་མ་ཡིན་པ་ཡང་ཡོད་ཅེས་བྱ་བ་རྒྱ་ཆེར་འབྱུང་ངོ་། །གཉིས་པ་ལྟར་ན་ལས་རྣམས་ངེས་པ་མེད་པར་ཐལ་བར་འགྱུར་ཏེ་གལ་ཏེ་རྣམ་པར་སྨིན་པ་ལྷག་མ་སྨིན་པར་བྱེད་པར་འགྱུར་ན་ནི་ལས་གསུམ་པོ་མཐོང་བའི་ཆོས་དང་
ལན་གྲངས་གཞན་དང་སྐྱེས་ནས་མྱོང་བར་འགྱུར་བ་རྣམས་ངེས་པ་མེད་པར་འགྱུར་རོ། །ཇི་ལྟར་ཞེ་ན། འདིར་སྐྱེས་ནས་མྱོང་བར་འགྱུར་བའི་ལས་ཀྱི་རྣམ་པར་སྨིན་པར་འགྱུར་ལ། ལས་དེ་ཉིད་ཀྱི་རྣམ་པར་སྨིན་པ་ལྷག་མ་ནི་ལན་གྲངས་གཞན་ལ་ཡིན་ནོ། །མཐོང་བའི་ཆོས་ལ་མྱོང་བར་འགྱུར་བ་མི་
མཐོང་བ་ནི་མཐོང་བའི་ཆོས་ལ་རྣམ་པར་སྨིན་པར་འགྱུར་ལ། དེ་ཉིད་ཀྱི་སྐྱེ་བ་གསུམ་པ་མ་ཡིན་ན་ལས་དེ་ཉིད་མཐོང་བའི་ཆོས་ལ་མྱོང་བར་འགྱུར་བར་ཡང་འགྱུར་ཞིང་། དེ་ཉིད་སྐྱེས་ནས་དང་ལན་གྲངས་གཞན་ལ་མྱོང་བར་འགྱུར་བར་འགྱུར་ན། འདི་ནི་འདོད་པ་ཡང་མ་ཡིན་ནོ། །གསུམ་པ་
ལྟར་ན་ནི་གཟུགས་ན་སྤྱོད་པའི་འབྱུང་བ་ཆེན་པོ་རྣམས་ལ་འགལ་བ་ཉིད་མི་སྲིད་པའི་ཕྱིར་ཕན་འདོགས་པར་བྱེད་པར་གྱུར་པ་དེ་དག་ཚེ་རྒྱུན་གཅོད་པར་བྱེད་པར་ཇི་ལྟར་འགྱུར་ཏེ་གནོད་པར་བྱེད་པ་མ་ཡིན་པའི་མཚན་ཉིད་ཅན་ཡིན་པའི་ཕྱིར་རོ། །བཞི་པ་ལྟར་ན་སྔོན་གྱི་ལས་ཀྱི་རྣམ་པར་སྨིན་པ་ཟད་པའི་
ཕྱིར་དང་། སྔོན་མེད་པ་སྐྱེས་པའི་ཕྱིར་འཆི་འཕོས་པ་དང་སྐྱེས་པར་འགྱུར་ཏེ། དེའི་ཕྱིར་ཚེ་རབས་གཞན་བཞིན་དུ་སོ་སོར་ཐར་པའི་སྡོམ་པ་བཏང་བར་འགྱུར་ཏེ། བསླབ་པ་ཕུལ་དང་ཤི་འཕོས་དང་། །ཞེས་འབྱུང་བའི་ཕྱིར་རོ། །མཱ་ཏྲཱ་དྱ་བྷི་ག་མཻ་ཙ་ནཱ་ཏི་གུ་རུཿ (མཱ་ཏྲི་མ། ཨཱ་དི། ལ་སོགས། ཨ་བྷི་ག་མེ། མངོན་པར་འགྲོ་བ། ལྕི་ཡང་གི་དོན་རགས་པ། ཨ་ཏི་གུ་རུཿཧ་ཅང་ལྕི་བ།) ལས་ཀྱིས་འབྲེལ་བར་འགྱུར་
ཞེས་བྱ་བ་འདིར་འཆི་འཕོ་བའམ་སྐྱེ་བར་མི་རུང་སྟེ། སྔར་གྱི་རིས་མཐུན་པ་རྗེས་སུ་འཇུག་པའི་ཕྱིར་དང་སྔར་གྱི་རིས་མཐུན་པ་མ་ཡིན་པ་ཉེ་བར་ལེན་པ་མེད་པས་དེའི་ཕྱིར་ཇི་སྐད་བཤད་པའི་སྐྱོན་དུ་ཐལ་བར་འགྱུར་བ་མེད་དོ། །
དེ་ཉིད་ཀྱིས་རང་གི་ལུགས་སྨྲས་པ་ནི། ཚེ་མ་ངེས་པ་འཕེན་པ་ཡིན་ཏེ། འདི་ན་མ་ངེས་ཐ་མར་ནི། །ལོ་བཅུ་དང་པོ་དཔག་ཏུ་མེད། །ཅེས་འབྱུང་བའི་ཕྱིར་དུས་མ་ངེས་པ་ཞེས་བྱ་བའི་ཐ་ཚིག་གོ། །འདིར་མ་ངེས་པའི་ཚིག་ནི་ཇི་ལྟར་གཞན་དུ་ཐམས་ཅད་ཀྱི་ཚེ་དུས་མ་ངེས་པ་དེ་བཞིན་དུ་འདིར་མེད་དོ་