རྒུད་པར་བྱེད་དེ་ཞེས་བྱ་བ་དང་སྦྱར་རོ། །འདི་ལྟར་ཁྱིམ་པ་རྣམས་ནི་འདོད་པ་གཙོ་ཆེ་བ་ཡིན་ལ། རབ་ཏུ་བྱུང་བ་རྣམས་ནི་ལྟ་བ་གཙོ་ཆེ་བ་ཡིན་ནོ། །གཅིག་གིས་ནི་ལུས་རྒུད་པར་བྱེད་དེ་ཞེས་བྱ་བ་ནི་ལྔ་པ་སེམས་ཅན་གྱི་སྙིགས་མའི་བྱ་བ་བཤད་དོ། །གཞན་དག་ན་རེ། ཡར་སྐྱེ་བའི་
བསྐལ་པ་ལ་སངས་རྒྱས་རྣམས་མི་འབྱུང་སྟེ། དེའི་ཚེ་སེམས་ཅན་རྣམས་བདེ་བ་ཤས་ཆེ་བས་སྐྱེ་བར་དཀའ་བ་དང་། ལེགས་པར་སྤྱད་པ་སྤྱོད་པས་ངན་སོང་དུ་གཞོལ་བར་མི་འགྱུར་བས་སོ་ཞེས་ཟེར་རོ། །ཅིའི་ཕྱིར་ཆེས་ཤིན་ཏུ་མར་འགྲིབ་པའི་དུས་སུ་མི་འབྱུང་ཞེ་ན། དེའི་དུས་སུ་
སངས་རྒྱས་ཀྱི་མཛད་པ་མཐའ་དག་མི་སྤྱོད་པའི་ཕྱིར་ཏེ། སྐལ་བ་དང་དབང་དང་ཚེ་དང་། སྤྲོ་བ་དང་ཏིང་ངེ་འཛིན་ཏེ་ལུས་འཚོ་བའི་འདུ་བྱེད་དུ་གྱུར་པ་ལྔ་པོ་ལ་རག་ལས་པའི་གདུལ་བྱ་མེད་པས་དགོས་པ་ཆུང་བའི་ཕྱིར་མི་འབྱུང་ངོ་། །ཏཻ་ར་པི་དྲྀཥྚིཿ (དེ་རྣམས་ཀྱིས་ཀྱང་མཐོང་བས།) འདིར་དགོས་པ་ཅི་ཞེ་ན་དེ་ལ་འདི་སྐད་
བརྗོད་པར་བྱ་སྟེ། སྙིགས་མ་ལྔས་ཉེ་བར་བཅོམ་པས་དེའི་ཚེ་གདུལ་བྱ་ཤིན་ཏུ་ཉུང་ངུ་ལས་མི་གནས་ཏེ་དེས་ན་མར་འབྲི་བའི་བརྒྱ་མན་ཆད་དུ་དགོས་པ་མེད་པའི་ཕྱིར་མི་འབྱུང་ངོ་། །རང་སངས་རྒྱས་རྣམས་ནི་ཡར་སྐྱེ་བ་ན་ཡང་འབྱུང་སྟེ་བདག་ཉིད་ཀྱི་དབང་དུ་བྱས་ཏེ་ཞུགས་པའི་ཕྱིར་རོ། །
ཉན་ཐོས་སྔོན་དུ་འགྲོ་བ་ཞེས་བྱ་བ་ནི་གང་དག་སངས་རྒྱས་གཞན་གྱི་ཚེ་བདེན་པ་མཐོང་བ་རྣམས་སོ། །སོ་སོ་སྐྱེ་བོ་སྔོན་དུ་འགྲོ་བ་དག་ཀྱང་ཞེས་བྱ་བ་ནི་ཚོགས་ན་སྤྱོད་པ་དག་གོ། །གང་དག་གཞན་དུ་ངེས་པར་འབྱེད་པའི་ཆ་དང་མཐུན་པ་རྣམས་སྐྱེད་པ་ཞེས་བྱ་བ་ནི་གང་དག་གིས་སྔར་
སངས་རྒྱས་གཞན་གྱི་ཚེ་དྲོ་བར་གྱུར་པ་ལ་སོགས་པ་ངེས་པར་འབྱེད་པའི་ཆ་དང་མཐུན་པ་རྣམ་པ་གསུམ་བསྐྱེད་པའོ། །དེའི་སྤྱོད་ལམ་བསྟན་པས་ཞེས་བྱ་བ་ནི་རང་སངས་རྒྱས་ཀྱི་སྤྱོད་ལམ་སྐྱིལ་མོ་ཀྲུང་བཅའ་བ་ལ་སོགས་པ་བསྟན་པས་ཞེས་བྱ་བའི་དོན་ཏོ། །འཕགས་པ་དག་
གཅིག་ཡིན་ན་ནི་ཞེས་བྱ་བ་རྒྱས་པར་འབྱུང་སྟེ། འཕགས་པ་རྣམས་ཀྱིས་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའི་ལྟ་བ་སྤང་བའི་ཕྱིར་རོ། །བྱང་ཆུབ་ཀྱི་ཚོགས་དག་ལ་ཞེས་བྱ་བ་ནི་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དག་སྟེ། སྤྱད་པ་ནི་སྦྱོར་བ་