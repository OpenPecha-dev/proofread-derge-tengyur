ཅད་རྟེན་པར་མི་འགྱུར་ཏེ། རྟེན་མེད་པར་ཐལ་བའི་ཕྱིར་རོ། །གཞན་དུ་ན་ལུང་དུ་མ་བསྟན་པའི་མིག་ལས་མིག་གི་རྣམ་པར་ཤེས་པ་དགེ་བ་དང་མི་དགེ་བ་ཞེས་བྱ། གང་ལ་རྣམ་པར་ཤེས་པའི་བྱེད་པ་ཉིད་ཀྱིས་དེ་བསྙད་པར་རིགས་སོ་སྙམ་དུ་བསམ་སྟེ་འདྲི་བ་ནི། ཡང་ཅིའི་
ཕྱིར་ཞེས་བྱ་བ་རྒྱ་ཆེར་འབྱུང་བའོ། །རྟེན་གྱི་དོན་བཤད་ཟིན་པའི་ཕྱིར་ཐུན་མོང་མ་ཡིན་པ་ཉིད་ཀྱི་འདྲི་བ་ནི། ཇི་ལྟར་ཐུན་མོང་མ་ཡིན་པ་ཉིད་ཡིན་ཞེ་ན། གཞན་གྱི་མིག་གིས་གཞན་ཉིད་ནི་མ་ཡིན་ཏེ། རང་གི་རྒྱུད་དུ་གཏོགས་པའི་རིགས་ཀྱི་དབྱེ་བ་ལས་ཡིད་ཀྱི་རྣམ་པར་ཤེས་པ་དང་། མིག་གི་
རྣམ་པར་ཤེས་པ་ནི་རིགས་མཚུངས་པ་ཉིད་ཡིན་ཡང་སེམས་ཅན་གྱི་རྟེན་ཐ་དད་པའི་ཕྱིར་རོ། །ལུས་ཀྱི་བར་དུ་ཡང་དེ་དང་འདྲའོ། །དང་ཞེས་བྱ་བ་ནི་དྲི་ལ་སོགས་པ་རྣམས་ལ་ནི་ཡུལ་དང་ཕྲད་པའི་ཕྱིར་སྲིད་པའི་དབང་དུ་བྱས་ནས་བརྗོད་པ་གཞན་སྣ་ལ་སོགས་པའི་རྣམ་པར་ཤེས་པའི་དམིགས་པར་འགྱུར་
བ་རྣམས་སོ། །དཔེར་ན་རྔ་བོ་ཆེའི་སྒྲ་དང་ནས་ཀྱི་མྱུ་གུ་བཞིན་ཞེས་བྱ་བ་ལ། སྒྲ་དང་མྱུ་གུ་འབྱུང་བ་རྒྱུ་དུ་མ་ལ་རག་ལས་པ་ཡིན་ཡང་། རྔ་བོ་ཆེ་དང་ནས་གཉིས་ཐུན་མོང་མ་ཡིན་པ་ཉིད་ཀྱི་ཕྱིར་དང་རྟེན་ཡིན་པའི་ཕྱིར་རྔ་བོ་ཆེའི་སྒྲ། ནས་ཀྱི་མྱུ་གུ་ཞེས་དེ་དག་གིས་བསྟན་གྱི། དབྱུ་གུ་ལ་སོགས་པ་དང་ཆུ་
ལ་སོགས་པ་དག་ནི་རྔ་པ་ཊ་ཧ་ལ་སོགས་པའི་སྒྲ་དག་སཱ་ལུའི་མྱུ་གུ་ལ་སོགས་པ་དག་ལ་ཐུན་མོང་བ་ཡིན་པའི་ཕྱིར་དེ་དག་གིས་མ་བསྟན་ཏེ། འོན་ཀྱང་རྔ་བོ་ཆེའི་སྒྲ་ནས་ཀྱི་མྱུ་གུ་ཞེས་བསྟན་པར་ནུས་སོ། །དེ་བཞིན་དུ་འདིར་ཡང་མིག་གི་རྣམ་པར་ཤེས་པ་ནས་ཡིད་ཀྱི་རྣམ་པར་ཤེས་པའི་བར་དུ་བསྟན་
པར་ནུས་ཀྱི་ཡུལ་རྣམས་ཀྱིས་ནི་མ་ཡིན་ནོ། །དེ་ལྟ་མོད་ཀྱི་མིག་གི་རྣམ་པར་ཤེས་པ་ཉེ་བར་བཀོད་པ་གཞན་ཅིའི་དོན་དུ་ཞེ་ན། ཐུན་མོང་མ་ཡིན་པ་ཉིད་ཀྱིས་ཤེས་པར་བྱེད་པའི་དོན་ཏོ། །རིགས་མཐུན་པ་རྣམས་ཀྱང་རྣམ་པར་ཤེས་པ་གཞན་གྱི་རྟེན་དུ་འགྱུར་ན་རིགས་ཐ་དད་པ་རྣམས་ལྟ་སྨོས་ཀྱང་
ཅི་དགོས་ཞེས་པའོ། །གལ་ཏེ་ཐུན་མོང་མ་ཡིན་པ་ཉིད་ཀྱི་ཕྱིར་གཟུགས་ལ་སོགས་པ་བཀག་ན་རྟེན་བཀག་པར་གྱུར་པས་ཉེ་བར་ལེན་པ་དོན་མེད་པ་ཅན་མ་ཡིན་ནམ་ཞེ་ན། ཡིད་ཀྱི་རྣམ་པར་ཤེས་པའི་ཡུལ་ལ་དེ་ལས་གཞན་པའི་རྣམ་པར་ཤེས་པ་ཐུན་མོང་མ་ཡིན་པའི་ཕྱིར། དེ་དག་ཡིད་ཀྱི་རྣམ་པར་ཤེས་