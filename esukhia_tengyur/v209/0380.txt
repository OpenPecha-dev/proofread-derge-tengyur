སོ་ཞེས་སློབ་དཔོན་འདུས་བཟང་ཟེར་རོ། །ཀུན་ལ་མི་འགལ་བར་གྲུབ་པའི་ཕྱིར་ལྟ་བ་དང་ལྡན་པ་ལ་ཉི་ཤུ་རྩ་གཅིག་ཏུ་འགྱུར་ཏེ། དེའི་ཕྱིར་དེ་ཉིད་ཁོ་ན་ངེས་པར་གཟུང་རིགས་པ་མ་ཡིན་ནམ་ཞེ་ན། གང་ཞིག་གཉིད་དང་མཚུངས་པར་ལྡན་པ་ཉེས་པར་གཟུང་བ་ན། འགྱོད་
པ་དང་མཚུངས་པར་ལྡན་པ་མ་འདྲེས་པ་འདི་ཉིད་ཀྱང་ངེས་པར་གཟུང་བ་མི་འགལ་ཏེ། འདོད་ཆགས་ལ་སོགས་པ་རྣམས་ཀྱང་མ་འདྲེས་པ་ཁོ་ན་དང་མཚུངས་པར་ལྡན་པ་ཉིད་དོ་སྙམ་དུ་འདི་ལྟར་བསམ་པའོ། །དེའི་ཕྱིར་དང་གི་སྒྲ་ནི་འདིར་ཀུན་སྡུད་པའི་དོན་ཉིད་མཚོན་པར་བྱེད་
དོ། །ཤེས་རབ་ཀྱི་ཁྱད་པར་གཟུང་བ་ནི་ལྟ་བ་མ་ཡིན་པའི་ཤེས་རབ་གསལ་བར་བྱ་བའི་ཕྱིར་རོ། །འཇིག་ཚོགས་དང་མཐར་འཛིན་པར་ལྟ་བ་ལ་ཐལ་བར་མི་འགྱུར་རོ། །མི་དགེ་བའི་རྣམ་པ་ལས་ཉོན་མོངས་བཞི་དང་ཞེས་བྱ་བ་ལ་སོགས་པ་ལ། ཉི་ཤུ་རྩ་གཅིག་འབྱུང་
བ་ཁོ་ན་ཡིན་གྱི། ཉི་ཤུ་རྩ་གཅིག་ཁོ་ན་ནི་མ་ཡིན་ཏེ། གཉིད་ནི་ཀུན་ལ་མི་འགལ་བའི་ཕྱིར་རོ། །ཉོན་མོངས་པ་བཞི་དང་མཚུངས་པར་ལྡན་པ་དང་ཁྲོ་བ་ལ་སོགས་པ་དང་མཚུངས་པར་ལྡན་པ་དེ་ལ་ནི་མ་འདྲེས་པར་བཤད་པ་ཉི་ཤུ་དང་། ཉོན་མོངས་པ་དང་ཉེ་བའི་ཉོན་
མོངས་པ་དང་འགྱོད་པ་ལ་སོགས་པ་ཇི་སྐད་བཤད་པ་རྣམས་ལས་གང་རུང་བའོ། །བསྒྲིབས་ལ་བཅོ་བརྒྱད་ཅེས་བྱ་བ་ལ། འདོད་པའི་ཁམས་ན་འཇིག་ཚོགས་ལ་ལྟ་བ་དང་། མཐར་འཛིན་པར་ལྟ་བ་དང་མཚུངས་པར་ལྡན་པའི་སེམས་ཏེ། དེ་ལ་ནི་གདོན་མི་ཟ་བར་བཅོ་བརྒྱད་
འབྱུང་གི། བཅོ་བརྒྱད་ཁོ་ནའོ་ཞེས་ངེས་པར་ནི་མི་གཟུང་སྟེ། གཉིད་ནི་ཀུན་ལ་མི་འགལ་བའི་ཕྱིར་རོ། །ལུང་མ་བསྟན་གཞན་ལ་བཅུ་གཉིས་དག་ཏུ་འདོད་ཅེས་བྱ་བ་ལ། འདིར་ཡང་གཉིད་མི་འགལ་བའི་ཕྱིར་སྔ་མ་བཞིན་དུ་ངེས་པར་གཟུང་ངོ་། །ཉི་འོག་པ་དག་ནི་
ཞེས་རྒྱ་ཆེར་འབྱུང་བ་ལ། གང་དག་ཡིད་མི་བདེ་བ་ཡང་ཡིད་བདེ་བ་དང་འདྲ་བར་ལུང་དུ་མ་བསྟན་པར་འདོད་པའོ། །དེ་ལ་ལུང་དུ་མ་བསྟན་པ་ཡིན་པའི་ཕྱིར་ཡིད་ལ་གཅགས་པ་གང་ཡིན་པ་དེ་འགྱོད་པ་ལུང་དུ་མ་བསྟན་ཏེ། ངས་མ་ཞུ་བར་ཅིའི་ཕྱིར་ཐོས་ཞེས་བྱ་བའམ་རྩིག་པ་