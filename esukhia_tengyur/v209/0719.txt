རང་བཞིན་དང་རང་གི་མཚན་ཉིད་དང་། རྣམ་པར་འགྱུར་བ་ཡོད་པ་མ་ཡིན་པས་འདས་པའི་འདོད་ཆགས་ལ་སོགས་པ་མྱོང་བའི་ངོ་བོ་ཉིད་ནི་ཅི་ལྟར་མ་རིག་པའི་ཕྱོགས་ལ་བརྟེན་པར་བྱེད་དེ། དེའི་ཕྱིར་མདོ་མཛད་པས་གསུངས་པའི་རྒྱུ་གཉིས་ཉིད་དོ། །འདུ་
བྱེད་དག་ནི་སྔོན་ལས་ཀྱི་ཞེས་བྱ་བ་འབྱུང་ངོ་། །འདིར་མ་རིག་པ་དང་འདུ་བྱེད་འབྲས་བུ་བྱུང་ཟིན་པ་རྣམས་ཁོ་ན་ཡན་ལག་ཉིད་དུ་རྣམ་པར་གཞག་སྟེ། འབྲས་བུ་མ་ཕྱུང་བ་རྣམས་ལ་ནི་སྲེད་པ་དང་། ལེན་པ་དང་། སྲིད་པ་ཞེས་བྱའོ། །སྐྱེ་བ་གཞན་གྱིས་ཆོད་པ་རྣམས་ཀྱི་ཡང་འདས་པ་
དང་མ་འོངས་པའི་ལས་དང་ཉོན་མོངས་པ་མང་པོ་མྱོང་བ་དེ་ལྟ་ན་ཡང་དེ་རྣམས་ཡན་ལག་ཉིད་དུ་རྣམ་པར་མ་བཞག་སྟེ་དེ་དང་ལྷན་ཅིག་རྒྱུ་དང་འབྲས་བུའི་འབྲེལ་པ་ཡོད་པས་བར་མ་ཆད་པ་ཁོ་ནར་དེར་སྐྱེ་བས་འདས་པ་དང་མ་འོངས་པ་བཟུང་བར་རིག་པར་བྱའོ། །བསོད་ནམས་ལ་སོགས་
པའི་ལས་ཀྱི་གནས་སྐབས་ཞེས་བྱ་བ་ནི་བསོད་ནམས་དང་། བསོད་ནམས་མ་ཡིན་པ་དང་། མི་གཡོ་བའི་ལས་ཀྱི་གནས་སྐབས་སོ། །རྣམ་ཤེས་མཚམས་སྦྱོར་ཕུང་པོ་ཡིན། །ཞེས་བྱ་བ་ལ། དེའི་ཚེ་རྣམ་པར་ཤེས་པ་གཙོ་བོ་ཡིན་པའི་ཕྱིར་དང་། ལྷག་མ་རྣམས་རྣམ་
པར་ཤེས་པ་དང་ལྷན་ཅིག་སྤྱོད་པའི་ཕྱིར་རྣམ་པར་ཤེས་པ་སྨོས་པས་བསྡུས་སོ། །མའི་མངལ་དུ་ཞེས་བྱ་བ་ནི་སྐྱེ་བའི་སྲིད་པར་ཉིང་མཚམས་སྦྱོར་བ་ཉིད་ན་སྟེ། སྲིད་པ་བར་མ་དོར་ཉིང་མཚམས་སྦྱོར་བའི་སྐད་ཅིག་མ་ཡིན་ནོ་ཞེས་ཤེས་པར་བྱ་བའི་ཕྱིར་རོ། །དེ་ཡང་ཡིད་ཀྱི་
རྣམ་པར་ཤེས་པ་ཁོ་ན་སྟེ། དེའི་ཚེ་ལྔ་པོ་རྣམས་ལ་སྐྱེ་བའི་རྐྱེན་མེད་པའི་ཕྱིར་རོ། །འདིར་རྣམ་པར་ཤེས་པ་དང་སྐྱེ་བའི་ཡན་ལག་གཉིས་ནི་སྐད་ཅིག་མ་ཡིན་ལ། གཞན་དག་ནི་རྒྱུན་ཆགས་པ་ཡིན་པའི་ཕྱིར་སྐད་ཅིག་མ་མང་པོ་དག་ཡིན་ནོ། །མིང་དང་གཟུགས་ནི་དེ་ཕན་ཆད་ཞེས་
བྱ་བ་ལ། འདི་ནི་གནས་སྐབས་ལ་བཞག་པ་ཡིན་གྱི་ཆོས་ཉིད་ལ་བཞག་པ་ནི་མ་ཡིན་ཏེ། སྐྱེ་མཆེད་བཞི་དོད་ཚུན་ཆད་དོ། །ཞེས་བརྗོད་པར་བྱ་བ་ཡིན་པ་ལས་ཞེས་བྱ་བ་འབྱུང་སྟེ། ཅིའི་ཕྱིར་དེ་སྐད་དུ་བརྗོད་པར་བྱ་བ་ཡིན་ཞེ་ན་ལུས་དང་ཡིད་ཀྱི་སྐྱེ་མཆེད་ནི་སྐྱེ་བའི་སྲིད་པ་ཁོ་ནར་དོད་