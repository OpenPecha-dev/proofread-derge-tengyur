དང་ལམ་དག་ནི་དེས་བདག་གིར་མ་བྱས་ཤིང་དེ་ལ་མ་དམིགས་པས་དེ་ལ་ཉོན་མོངས་པ་རྣམས་ཀྱི་གནས་ཐོབ་པ་མ་ཡིན་ཞེས་བརྗོད་པར་བྱའོ། །ཁ་ཅིག་ན་རེ་ཉོན་མོངས་པ་རྗེས་མཐུན་པ་ལ་ཕྲ་རྒྱས་ཀྱི་དོན་ཏོ་ཞེས་ཟེར་རོ། །ཇི་ལྟར་པདྨའི་འདབ་མའི་ཆུ་དེ་ནི་གཞི་ལ་ཡང་མི་འབྱར་
ཞིང་གོས་ལ་སོགས་པ་རྣམས་ལ་རྗེས་སུ་འགྲོ་བ་དེ་བཞིན་དུ་ཉོན་མོངས་པ་རྣམས་ཀྱང་ཆོས་གང་དག་ལ་ཆགས་པ་དེ་དག་ལ་བརྟེན་ནས་རྒྱས་པར་འགྱུར་ཞེས་བརྗོད་པར་བྱའོ། །ཕྲ་རྒྱས་ཀྱི་དོན་ནི་རྗེས་སུ་འགྱུར་བའི་དོན་ཏེ། གོས་ལ་སྣུམ་རྗེས་སུ་ཞེན་པ་བཞིན་ནོ། །གཞན་དག་ནི་འདྲེས་
པར་བྱེད་པའོ་ཞེས་ཟེར་རོ། །སློབ་དཔོན་གཞན་དག་ན་རེ་གང་ལ་ཉོན་མོངས་པ་སྐྱེ་བར་འགྱུར་བ་དེ་ཟག་པ་དང་བཅས་པ་ཡིན་ཏེ། གང་ལ་ཉོན་མོངས་འཕེལ་འགྱུར་བ། །དེ་ནི་ཟག་དང་བཅས་པར་བརྗོད། །ཅེས་ཟེར་བ་དེ་དགག་པའི་ཕྱིར་འགོག་པ་དང་ལམ་གྱི་བདེན་པ་ལ་དམིགས་པས་
ཀྱང་ཟག་པ་སྐྱེ་བར་ནི་འདོད་མོད་ཀྱི་ཞེས་བྱ་བ་ལ་སོགས་པ་གསུངས་ཏེ། འདོད་མོད་ཀྱི་ཞེས་བྱ་བ་ནི་ཡིན་མོད་ཀྱི་ཞེས་བྱ་བའི་དོན་ཏོ། །ལོག་པར་ལྟ་བ་དང་ཐེ་ཚོམ་དང་དེ་དག་འབའ་ཞིག་པ་དང་མཚུངས་པར་ལྡན་པ་དང་མ་རིག་པ་དང་འགོག་པ་དང་ལམ་མཐོང་བས་སྤང་བར་བྱ་བ་སྟེ་ཕྲ་རྒྱས་
དྲུག་པོ་འདི་དག་འགོག་པ་དང་ལམ་གྱི་བདེན་པ་ལ་དམིགས་ནས་འབྱུང་། འགོག་པ་དང་ལམ་གྱི་བདེན་པ་དེ་དག་ལ་རྒྱས་པར་འགྱུར་བ་མེད་པས་ཟག་བཅས་སུ་ཐལ་བ་མེད། ཨེ་ཏེ་ན་བི་ས་བྷཱ་ག་དྷཱ་ཏུ་བྷཱུ་མྱཱ་ལམྦ་ནཻཿཀླེ་ཤཻརྦིར་ས་བྷཱ་ག་སྱ་དྷཱ་ཏོརྦྷཱ་མིརྦཱ་ན་པཱ་ཤྲི་བི་ཏྭི་ཏེ་ཥཱཾ་ཏ་ཏྲཱ་ན་ནུ་ཤ་ཡ་ནཱ་དི་ཀཾ་ཞེས་
གསུངས་པ་ཡིན་ནོ། །གལ་ཏེ་མདོ་ལས་གང་ལ་ཉོན་མོངས་པ་སྐྱེ་བ་དེ་ཟག་བཅས་སོ་ཞེས་གསུངས་པ་མ་ཡིན་ནམ་ཞེ་ན། བཅོམ་ལྡན་འདས་ཉིད་ཀྱིས་ཟག་པ་དང་བཅས་པའི་ཆོས་མཚན་ཉིད་གསུངས་ཏེ། ཟག་པ་དང་བཅས་པའི་ཆོས་རྣམས་གང་ཞེ་ན། ཉེ་བར་ལེན་པའི་གཟུགས་
གང་ཡིན་པ་དང་། གཟུགས་གང་ལ་འདས་པ་དང་མ་འོངས་པ་དང་། ད་ལྟར་བྱུང་བ་ན་འདོད་ཆགས་སྐྱེ་བའམ། ཞེ་སྡང་སྐྱེ་བའམ། གཏི་མུག་གམ་གཞན་ཡང་རུང་སྟེ་སེམས་ཉེ་བར་ཉོན་མོངས་པར་བྱེད་པའོ། །དེ་བཞིན་དུ་རྣམ་པར་ཤེས་པའི་བར་ཏེ་བཟློག་པས་ནི་ཟག་པ་མེད་