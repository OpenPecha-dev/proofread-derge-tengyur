གཟུགས་མེད་པའི་ཁམས་ན་དགེ་བ་དང་ཉོན་མོངས་པ་ཅན་གྱི་སེམས་དང་ལྡན་པ་རྣམས་ཀྱང་སྲོག་གི་དབང་པོའི་མཐུ་ལས་རིས་མཐུན་པ་རྗེས་སུ་འཇུག་ལ། སྲོག་གི་དབང་པོ་འགགས་ན་འགག་པར་འགྱུར་རོ། །གལ་ཏེ་འགྲོ་བ་ཟས་ཀྱིས་གནས་པ་ཡིན། །ཞེས་བྱ་བ་ཟས་དག་ཀྱང་
དབང་པོ་ཉིད་དུ་ཐལ་བར་འགྱུར་བ་མ་ཡིན་ནམ་ཞེ་ན་མ་ཡིན་ཏེ་མེད་ཀྱང་གནས་པའི་ཕྱིར་ཏེ། གཟུགས་དང་གཟུགས་མེད་པར་སྐྱེས་པ་རྣམས་ནི་ཁམ་གྱི་ཟས་མེད་ཀྱང་རིས་མཐུན་པར་རྗེས་སུ་འཇུག་པ་ཡིན་ནོ། །དེ་བཞིན་དུ་འགོག་པའི་སྙོམས་པར་འཇུག་པ་དང་། འདུ་ཤེས་མེད་པའི་
སྙོམས་པར་འཇུག་པ་ལ་སྙོམས་པར་ཞུགས་པ་རྣམས་དང་། འདུ་ཤེས་མེད་པ་པ་མངོན་དུ་གྱུར་པ་རྣམས་རེག་པ་དང་སེམས་པ་དང་རྣམ་པར་ཤེས་པ་མེད་ཀྱང་རིས་མཐུན་པར་རྗེས་སུ་འཇུག་པ་མཐོང་ཞིང་སྲོག་གི་དབང་པོ་མེད་པར་ནི་མ་ཡིན་ནོ། །དེའི་ཕྱིར་རིས་མཐུན་པར་གནས་པ་ལ་དབང་བྱེད་པའི་
ཕྱིར་ན་སྲོག་གི་དབང་པོ་ཁོ་ན་དབང་པོ་ཉིད་ཡིན་གྱི་ཟས་རྣམས་ནི་མ་ཡིན་ནོ། །རིས་མཐུན་པར་འབྲེལ་པ་ལ་ནི་སྲོག་གི་དབང་པོ་དབང་བྱེད་པ་མ་ཡིན་ཏེ། དེ་དང་ལྷན་ཅིག་སྐྱེས་པའི་ཕྱིར་རིས་མཐུན་པར་འབྲེལ་བ་ལ་ནི་ལས་དང་ཡིད་དག་དབང་བྱེད་དོ། །སློབ་དཔོན་འདུས་བཟང་ན་རེ་འདི་ཡང་རྣམ་གྲངས་སྔ་
མ་དང་ཁྱད་པར་མེད་ན་རྩོམ་པ་དོན་མེད་པར་འགྱུར་ཏེ། དེ་ཡང་དོན་ངེས་པར་མ་གཟུང་བའི་ཕྱིར་རོ་ཞེས་སོ། །ཚོར་བ་རྣམས་ནི་ཀུན་ནས་ཉོན་མོངས་པར་བྱ་བ་ལ་དབང་བྱེད་དེ་ཞེས་བྱ་བ་ལ། གལ་ཏེ་འདི་ཡང་བྱེ་བྲག་ཏུ་སྨྲ་བ་དང་མཚུངས་པ་དེ་ལྟ་ན་ཡང་། བརྩམས་པ་ནི་བདེ་བ་ལ་སོགས་
པ་ནི་རྣམ་པར་བྱང་བ་ལ་ཡང་དབང་བྱེད་དོ་ཞེས་པ་བསལ་བའི་ཕྱིར་རོ། །ལྷག་པར་དབང་བྱེད་པ་ཉིད་ནི་དབང་བྱེད་པ་ཡིན་གྱི་རྒྱུ་ཙམ་ནི་མ་ཡིན་ལ། ཚོར་བ་རྣམས་ཀྱང་ཀུན་ནས་ཉོན་མོངས་པ་ལ་ལྷག་པར་དབང་བྱེད་ཀྱི་རྣམ་པར་བྱང་བ་ལ་ནི་མ་ཡིན་པས་དེ་དག་ནི་ཀུན་ནས་ཉོན་མོངས་པ་ཁོ་ན་ལ་
དབང་བྱེད་དོ། །དེ་ཉིད་བསྟན་པར་བྱ་བའི་ཕྱིར། འདི་ལྟར་མདོ་ལས། ཚོར་བ་བདེ་བ་ལས་ནི་འདོད་ཆགས་རྒྱས་པར་འགྱུར། །ཞེས་བྱ་བ་ལ་སོགས་པ་སྨོས་ཏེ། དམིགས་པས་རྒྱས་པ་ནི་འཁྲུལ་པའི་ཕྱིར་མཚུངས་པར་ལྡན་པའི་སྒོ་ནས་སོ། །དེ་ལྟར་རྟོགས་པར་བྱ་བ་