ཞེས་བྱ་བ་རྒྱ་ཆེར་འབྱུང་བ་ལ། དེ་དག་ལས་དབང་པོ་གང་ཡང་རུང་བ་ཞིག་ཉམས་ན་རྟེན་གཟུང་བར་མི་འོས་པའི་ཕྱིར་ཏེ་སྔ་མ་བཞིན་ནོ། །དེ་དག་གིས་ཁམ་གྱི་ཟས་ལ་ཡོངས་སུ་ལོངས་སྤྱོད་པའི་ཕྱིར་ཞེས་བྱ་བ་ལ། ཁམ་གྱི་ཟས་ནི་དྲི་ལ་སོགས་པ་སྐྱེ་མཆེད་གསུམ་གྱི་བདག་ཉིད་ཡིན་ལ། དྲི་ལ་
སོགས་པ་དེ་དག་སྣ་ལ་སོགས་པ་དག་གིས་ལོངས་སྤྱོད་པས་ཁམ་གྱི་ཟས་ཡོངས་སུ་ལོངས་སྤྱོད་པའི་ཕྱིར་སྣ་ལ་སོགས་པ་རྣམས་ཀྱིས་ལུས་ཡོངས་སུ་བསྲུང་བ་ཡིན་ཏེ། འགྲོ་བ་ཟས་ཀྱིས་གནས་པ་ཡིན་ཞེས་གསུངས་པའི་ཕྱིར་རོ། །ས་ལ་སོགས་པའི་རྣམ་པར་ཤེས་པ་ཞེས་བྱ་བ་ལ་སོགས་
པ་ནི་དོན་གོ་བར་ཟད་དོ། །གཞན་དག་ནི། །མིག་དང་རྣ་བ་དག་སྐྱེ་བའི་ཆོས་དང་ལུས་ཡོངས་སུ་བསྲུང་བ་ལ་རིམ་པ་བཞིན་དབང་བྱེད་དོ་ཞེས་ཟེར་རོ། །སྔར་བཤད་པའི་ཚིགས་སུ་བཅད་པ་གཉིས་ནི་ལུང་ངོ་། །གཞན་དག་ན་རེ་གཉི་ག་ཡང་གཉི་ག་སྟེ། སྐྱེས་བུ་དམ་པ་བསྟེན་པ་དང་།
དམ་པའི་ཆོས་ཉན་པ་ལ་སོགས་པ་ལ་དབང་བྱེད་པས་སོ་ཞེས་སོ། །བཞི་རྣམས་གཉིས་པའོ་ཞེས་བྱ་བ་ལ། འདིར་ཡང་བརྣན་པ་སྟེ། རེ་རེ་ཞིང་དོན་གཉིས་གཉིས་ལ་དབང་བྱེད་དེ་ཞེས་བྱ་བར་སྐབས་དང་སྦྱར་རོ། །བཞི་པོ་རྣམས་རེ་རེ་ཞིང་དབང་བྱེད་དོ། ཡུལ་དང་ཡུལ་ཅན་གྲངས་
མི་མཉམ་པའི་ཕྱིར་རེ་རེ་ཞིང་ཡིན་ནོ་ཞེས་བྱ་བར་ཤེས་སོ། །ལོའི་སྒྲ་ནི་རྣམ་གྲངས་ཕྱི་མ་གསལ་བར་བྱེད་པའི་དོན་ཏོ། །སེམས་ཅན་གྱི་བྱེ་བྲག་དང་ཁྱད་པར་དག་ལ་དབང་བྱེད་དེ་ཞེས་བྱ་བ་ལ། སེམས་ཅན་རྣམས་མིག་ལ་སོགས་པ་དབང་པོ་ཅན་དུ་མཚུངས་ཀྱང་ཕོའམ་མོ་ཞེས་བྱ་
བའི་བྱེ་བྲག་འདི་ཕོ་དང་མོའི་དབང་པོས་བྱས་པ་ཡིན་ཏེ། འདི་ལྟར་བསྐལ་པ་དང་པོ་པ་རྣམས་ནི་དབང་པོ་གཉིས་འབྱུང་བའི་གོང་རོལ་ཏུ་སེམས་ཅན་སེམས་ཅན་ཞེས་བྱ་བར་བྱེ་བྲག་མེད་པར་རྣམ་པར་གནས་ལ། དབང་པོ་གཉིས་བྱུང་ནས་ནི་ཕོའོ་མོའོ་ཞེས་བྱ་བ་དེ་ལྟར་བྱེ་བྲག་ཏུ་འགྱུར་རོ། །
གང་གི་ཕྱིར་དབང་པོ་གཉིས་བྱུང་བའི་གོང་རོལ་ཏུ་བསྐལ་པ་དང་པོ་པ་རྣམས་ལ་ནུ་མ་ལ་སོགས་པ་དབྱིབས་དང་ང་རོ་དང་སྤྱོད་པ་ལ་སོགས་པ་བྱེ་བྲག་མེད་ལ། དབང་པོ་བྱུང་ནས་ནུ་མ་ལ་སོགས་པའི་དབྱིབས་དང་ང་རོ་དང་སྤྱོད་པ་ལ་སོགས་པ་བྱེ་བྲག་ཡོད་པ་དེའི་ཕྱིར། དེ་དག་ནི་སེམས་ཅན་