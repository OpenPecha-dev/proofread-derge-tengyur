བ་མྱོང་བར་འགྱུར་བ་དེ་ལས་དེ་ནི་མཚུངས་པར་ལྡན་པ་མྱོང་བར་འགྱུར་བའི་དབང་དུ་མཛད་ནས་གསུངས་སོ་ཞེས་བྱ་བར་ཤེས་པར་འགྱུར་བ། ཡིད་མི་བདེ་བ་ལ་ནི་ཡིད་བདེ་བ་དང་བཏང་སྙོམས་ལྟར་རྣམ་པར་སྨིན་པ་སྲིད་པ་ཡོད་པ་མ་ཡིན་ནོ། །གང་གི་ཕྱིར་ཡིད་མི་བདེ་བ་མྱོང་བར་
འགྱུར་བའི་ལས་ཀྱང་ཡིད་བདེ་བ་དང་བཏང་སྙོམས་མྱོང་བར་འགྱུར་བའི་ལས་ལྟར་རྣམ་པར་སྨིན་པ་མྱོང་བར་འགྱུར་བའི་དབང་དུ་མཛད་ནས་གསུངས་སོ་ཞེས་བྱ་བར་རྟོགས་སོ། །ཚིག་ཙམ་གྱིས་དད་པར་མི་འགྱུར་བ་དེའི་ཕྱིར་རྣམ་པར་སྨིན་པའི་གོ་སྐབས་བཟློག་པའི་རྒྱུ་བྲིས་པ་ནི། འདི་ལ་རིགས་པ་ཅི་ཞིག་
ཡོད་ཅེས་བྱ་བ་ལ་སོགས་པའོ། །རྒྱུ་སྨྲས་པ་ནི། ཡིད་མི་བདེ་བ་ནི་ཞེས་རྒྱ་ཆེར་འབྱུང་སྟེ། ཡིད་མི་བདེ་བ་ནི་ཡིད་དུ་མི་འོང་བའི་བསམ་པ་ལ་སོགས་པ་ཀུན་ཏུ་རྟོག་པའི་ཁྱད་པར་དག་གིས་སྐྱེད་པར་བྱེད་ཅིང་ཞི་བར་བྱེད་པ་ཡིན་གྱི། རྣམ་པར་སྨིན་པ་ནི་དེ་ལྟར་མ་ཡིན་ནོ། །མིག་ལ་སོགས་པ་རྣམ་པར་སྨིན་པ་ནི་རྣམ་
པར་རྟོག་པ་ལ་མི་ལྟོས་པས་ལས་ཀྱི་འཕེན་པའི་དབང་གིས་འཇུག་པ་དང་ལྡོག་པ་ཉིད་ཡིན་ནོ། །དེ་ལྟར་ན་ཡིད་བདེ་བ་ཡང་དེ་དང་འདྲ་ཞེས་བྱ་བ་འདིས་འཁྲུལ་པར་སྟོན་ཏེ། ཡིད་བདེ་བ་ཡང་ཡིད་དུ་འོང་བའི་བསམ་པ་ལ་སོགས་པའི་རྣམ་པར་རྟོག་པ་དག་གིས་སྐྱེད་པར་བྱེད་ཅིང་ཞི་བར་བྱེད་པ་ཡིན་མོད་ཀྱི། འོན་ཀྱང་
རྣམ་པར་སྨིན་པར་འདོད་པས་འདི་ནི་རིགས་པ་མ་ཡིན་ནོ། །ཡིད་མི་བདེ་བ་རྣམ་པར་སྨིན་པ་མ་ཡིན་པ་ཉིད་དུ་སྒྲུབ་པ་ལ་རིགས་པ་ནུས་པ་དང་ལྡན་པ་གཞན་སྨྲ་བ་ནི། འོ་ན་གལ་ཏེ་ཡིད་མི་བདེ་བ་ཞེས་བྱ་བ་རྒྱ་ཆེར་འབྱུང་བའོ། །དེའི་ཕྱིར་ཞེས་བྱ་བ་སྟེ། མཚམས་མེད་པའི་རྒྱུ་ཅན་གྱིས་ཡིད་མི་བདེ་བ་སྐྱེ་བས་ལས་
དེ་རྣམ་པར་སྨིན་པར་འགྱུར་རོ། །དེ་ལྟར་ན་མཐོང་བའི་ཆོས་ལ་མྱོང་བར་འགྱུར་བ་ཡིན་གྱི་སྐྱེས་ནས་མྱོང་བར་འགྱུར་བ་ཡང་མ་ཡིན་ཞིང་དམྱལ་བ་མྱོང་བར་འགྱུར་བ་ཡང་མ་ཡིན་ནོ། །ཡིད་བདེ་བ་ཡང་དེ་དང་འདྲ་སྟེ་ཞེས་བྱ་བ་ལ། སྐྱེས་ནས་མྱོང་བར་འགྱུར་བའི་ལས་དགེ་བ་མཐོང་བའི་ཆོས་ལ་མྱོང་བར་འགྱུར་
བ་ཉིད་ཡིན་ན་མི་རུང་བས་ཡིད་མི་བདེ་བཞིན་དུ་ཡིད་བདེ་བ་ཡང་རྣམ་པར་སྨིན་པ་ཁས་བླང་བར་མི་བྱའོ། །ཡིད་བདེ་བ་བཞིན་དུ་ཡིད་མི་བདེ་བ་ཡང་དེའི་རྒྱུ་མཚན་ལས་ལས་ཀྱི་རྣམ་པར་སྨིན་པའོ་ཞེས་ཁས་བླང་བར་མི་བྱའོ་ཞེས་དེ་ལྟར་འཁྲུལ་པ་སྨྲས་པ་དང་། ཡང་ཡིད་མི་བདེ་བ་རྣམ་པར་སྨིན་པ་མ་ཡིན་པ་ཉིད་