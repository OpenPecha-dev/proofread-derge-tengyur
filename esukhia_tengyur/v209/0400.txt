ཡིན་ཞེས་བྱེ་བྲག་ཏུ་མ་བྱས་པར་འདྲི་བའོ། །རེ་ཞིག་འདུས་བྱས་ཀྱི་དབང་དུ་བྱས་ནས་བརྗོད་པར་བྱ་སྟེ། ཐོབ་དང་མ་ཐོབ་པ་རང་རྒྱུད་དུ་གཏོགས་པ་རྣམས་ཀྱིས་སོ། །འདི་རང་རྒྱུད་དུ་གཏོགས་པ་རྣམས་ཀྱི་ཞེས་ངེས་པར་གཟུང་གི། གཞན་གྱི་རྒྱུད་དུ་གཏོགས་པ་
རྣམས་ཀྱི་ཡང་མ་ཡིན་ལ། རྒྱུད་དུ་མ་གཏོགས་པ་རྣམས་ཀྱི་ཡང་མ་ཡིན་ནོ། །དེ་ལ་རང་རྣམས་ཀྱི་ཞེས་བྱ་བ་དེ་ཙམ་ཞིག་སྨྲས་ན་གོས་ལ་སོགས་པ་སེམས་ཅན་དུ་སྟོན་པ་མ་ཡིན་པ་རྣམས་དང་ལྡན་པར་འགྱུར་ལ། རྒྱུད་དུ་གཏོགས་པ་རྣམས་ཀྱི་ཞེས་བརྗོད་ན་གཞན་
གྱི་རྒྱུད་དུ་གཏོགས་པ་རྣམས་དང་ཡང་ལྡན་པར་འགྱུར་ཏེ། དེས་ན་གཉི་གར་ཐལ་བར་འགྱུར་བ་སྤང་བའི་ཕྱིར་རང་ཞེས་བྱ་བ་དང་རྒྱུད་དུ་གཏོགས་པ་ཞེས་བྱ་བ་སྨོས་སོ། །སྐྲ་ལ་སོགས་པ་དབང་པོ་གཟུགས་ཅན་དང་འབྲེལ་བ་སེམས་ཅན་དུ་སྟོན་པ་དང་ཡང་མ་ཡིན་
ཏེ། ཕན་པ་དང་གནོད་པར་འགྱུར་བའི་རྗེས་སུ་བྱེད་པའི་ཕྱིར་ཏེ། འདི་ལྟར་སྐྲ་ལ་སོགས་པ་རྣམས་ལ་ཁ་དོག་ལ་སོགས་པའི་རྣམ་པར་འགྱུར་བ་མཐོང་ངོ་། །གཞན་གྱི་ཕུང་པོ་ལ་སོགས་པ་རྣམས་དང་ནི་འགའ་ཡང་ལྡན་པ་མེད་དོ། །དེ་དག་ལྡན་ན། སོ་སོ་སྐྱེ་
བོ་དང་འཕགས་པ་སློབ་པ་དང་འདོད་ཆགས་དང་བྲལ་བ་དང་དགེ་བའི་རྩ་བ་ཀུན་ཏུ་ཆད་པ་ལ་སོགས་པ་འཆོལ་བར་འགྱུར་རོ། །སེམས་ཅན་དུ་མི་བགྲང་བ་གོས་དང་རྒྱན་ལ་སོགས་པ་དག་དང་ནི་འགའ་ཡང་ལྡན་པ་མེད་དེ། དེའི་ཕྱིར་རྒྱུད་དུ་མ་གཏོགས་པ་རྣམས་ལ་ཐོབ་པ་
མེད་དོ། །དེ་ལ་གཟུགས་ཀྱི་ཕུང་པོ་དང་འདུ་བྱེད་ཀྱི་ཕུང་པོ་དང་ཐོབ་པ་གཅིག་གོ། །དེ་བཞིན་དུ་ཚོར་བ་ལ་སོགས་པའི་ཕུང་པོ་དང་འདུ་བྱེད་ཀྱི་ཕུང་པོ་དག་དང་མིག་གི་སྐྱེ་མཆེད་དང་ཆོས་ཀྱི་སྐྱེ་མཆེད་དང་མིག་གི་ཁམས་དང་ཆོས་ཀྱི་ཁམས་དག་ཀྱང་ངོ་ཞེས་རྒྱ་ཆེར་
བརྗོད་པར་བྱའོ། །དེ་བཞིན་དུ་ཟག་པ་དང་བཅས་པ་དང་ཟག་པ་མེད་པ་དག་དང་འདུས་བྱས་དང་འདུས་མ་བྱས་དག་ཀྱང་ཐོབ་པ་གཅིག་གོ་ཞེས་རིག་པར་བྱའོ། །འདུས་མ་བྱས་རྣམས་ཀྱི་ཞེས་བྱ་བ་རྒྱ་ཆེར་འབྱུང་སྟེ། སོ་སོར་བརྟགས་དང་སོ་སོར་བརྟགས་པ་མ་ཡིན་པས་