ཟད་པ། །ཉེ་བར་བཟུང་བ་དེ་རྣམས་གཞན་དུ་གྱུར་ལས་བཅོམ་ལྡན་གྱི། །འགྲོ་ལ་ཡོངས་སུ་བསྔོ་བ་འདི་ནི་དོན་མེད་གྱུར་མ་ལགས། །དེའི་ཕྱིར་ཇི་ལྟར་འགོད་པ་ཉིད་ལ་རག་གོ། །ཡང་བཅོམ་ལྡན་འདས་དེ་ཉིད་ལ་ཞེས་བྱ་བ་ལ། ཡང་གི་སྒྲ་ནི་བཅོམ་
ལྡན་འདས་དེ་ཉིད་ལ་རྣམ་པ་གཞན་གྱི་སྒོ་ནས་བསྟོད་པ་བརྗོད་པ་མཚོན་པར་བྱེད་པའོ། །གཞན་ལ་ཕན་པ་སྒྲུབ་པ་ཕུན་སུམ་ཚོགས་པས་བསྟོད་པ་ནི་ཞེས་གཞན་ལ་ཕན་པའི་ཕྱིར་བསྒྲུབ་པ་ནི་གཞན་ལ་ཕན་པའོ། །དེ་ཡང་སེམས་ཅན་རྣམས་མྱ་ངན་ལས་འདས་པའི་ས་ལ་འགོད་
པར་བྱེད་པ་སྟེ། འཁོར་བའི་འདམ་ལས་འགྲོ་བ་དྲངས་མཛད་པ། །ཞེས་གང་གསུངས་པའོ། །གཞན་དག་ཕན་པ་ལ་སྦྱོར་བ་ནི་གཞན་ལ་ཕན་པའི་སྒྲུབ་པའོ། །དེའི་ཕུན་སུམ་ཚོགས་པ་ནི་འགྲོ་བ་ལ་བླ་ན་མེད་པའི་དོན་སྒྲུབ་པར་མཛད་པའོ། །འཁོར་བ་ནི་འགྲོ་བ་ཀུན་ཏུ་
ཆགས་པའི་གནས་ཡིན་པའི་ཕྱིར་དང་བརྒལ་བར་དཀའ་བའི་ཕྱིར་འདམ་ལྟ་བུ་ཡིན་ཏེ་ཞེས་བྱ་བ་ལ། འདི་དག་གིས་སམ་འདིར་འགྲོ་བ་དག་འཁོར་བས་ན་འཁོར་བ་སྟེ་ཉེ་བར་ལེན་པའི་ཕུང་པོ་ལྔ་འགྲོ་བ་ལྔ་པོའོ། །ཀུན་ནས་ཆགས་པས་ཀུན་ཏུ་ཆགས་པའམ། འདིས་ཆགས་པར་
བྱེད་པས་ཀུན་ཏུ་ཆགས་པ་སྟེ། བདག་དང་བདག་གི་བའི་སྲིད་པའི་གཞིའི་ངོ་བོའི་ཕྱིར་འགྲོ་བ་ཀུན་ཏུ་ཆགས་པའི་གནས་ཡིན་ལ། བདག་དང་བདག་གིར་ལྟ་བའི་གནས་ཡིན་པས་ན་བརྒལ་བར་དཀའ་བ་སྟེ། འཇིག་ཚོགས་ལ་ལྟ་བའི་དབང་གིས་འགོག་པ་ལ་སྐྲག་པས་དེ་ལས་མི་
བརྒལ་བའི་ཕྱིར་རོ། །ཀུན་ཏུ་ཆགས་པའི་གནས་ཡིན་པ་དང་བརྒལ་བར་དཀའ་བ་དག་གིས་ན་འཁོར་བ་ནི་འདམ་ལྟ་བུ་སྟེ་འདམ་དང་འདྲའོ། །ཡང་ན་འཁོར་བ་ནས་ཐོག་མ་དང་ཐ་མ་མེད་པ་ནས་ཀུན་ཏུ་བརྒྱུག་ཅིང་སྐད་ཅིག་ཀྱང་མི་གནས་པ་སྟེ། རིས་མཐུན་པ་དང་སྐལ་བ་མཉམ་པ་རྣམས་
ལས་སྔར་སྐྱེས་པ་ཞིག་ནས་བར་མ་ཆད་པར་ལུས་གཞན་ཐོབ་པའོ་ཞེས་བྱ་བའི་ཐ་ཚིག་གོ །འཁོར་བ་ནི་འདམ་དང་ཆོས་མཚུངས་པ་ལས་འདམ་དང་འདྲ་བས་ན་འདམ་ཞེས་བྱ་སྟེ། དཔེར་ན་འདམ་ཆུས་བརླན་པའི་དབང་གིས་འགྲོ་བ་ཀུན་ཏུ་ཆགས་པའི་གནས་ཏེ་བྱིང་བར་བྱེད་པའི་བདག་