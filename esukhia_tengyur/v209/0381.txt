དེ་ཅི་སྟེ་མ་བྲལ་སྙམ་དུ་ཡིད་ལ་གཅགས་པ་དེ་ཅི་ལྟར་ལུང་མ་བསྟན་དུ་མི་འགྱུར་སྙམ་པའོ། །ཁ་ཆེ་བ་རྣམས་ན་རེ་འགྱོད་པ་ལུང་དུ་མ་བསྟན་པ་མེད་དོ། ཡིད་མི་བདེ་བ་དང་རྗེས་སུ་འབྲེལ་པའི་ཕྱིར་དང་། འདོད་ཆགས་དང་བྲལ་བ་རྣམས་ལ་
མེད་པའི་ཕྱིར་ཞེས་ཟེར་རོ། །མ་བསྒྲིབས་ལ་ཞེས་གོང་དུ་སྨོས་པ་ལ། རྣམ་པར་སྨིན་པ་ལས་སྐྱེས་པ་དང་། སྤྱོད་ལམ་པ་དང་བཟོའི་གནས་པ་དང་། སྤྲུལ་པའི་སེམས་ཀྱི་བདག་ཉིད་ནི་ལུང་དུ་མ་བསྟན་པའོ། །བཅུ་གསུམ་འབྱུང་བར་འགྱུར་རོ་ཞེས་བྱ་བ་ནི་ས་མང་
པོ་པ་བཅུ་དང་རྟོག་པ་དང་དཔྱོད་པ་དང་འགྱོད་པ་ལུང་དུ་མ་བསྟན་པ་དེ་ཉིད་དོ། །གཉིད་ནི་ཀུན་ལ་མི་འགལ་ཕྱིར། །ཞེས་བྱ་བ་རྒྱ་ཆེར་འབྱུང་སྟེ། གཉིད་ནི་དགེ་བ་དང་མི་དགེ་བ་དང་ལུང་དུ་མ་བསྟན་པ་ཡིན་པའི་ཕྱིར་སེམས་ཐམས་ཅད་དང་མི་འགལ་ཏེ། གཉིད་ལོག་
པ་ལ་ཡང་དགེ་བ་དང་མི་དགེ་བ་དང་ལུང་དུ་མ་བསྟན་པའི་སེམས་སྲིད་པའི་ཕྱིར་རོ། །དེའི་ཕྱིར་གཉིད་ནི་དེ་དག་དང་མི་འགལ་ལོ། །དེའི་ཕྱིར་སེམས་གང་ལ་གཉིད་ཡོད་པ་དེ་ལ་དེ་ཉིད་བསྣན་ནོ། གང་ལ་ཉི་ཤུ་རྩ་གཉིས་ཞེས་བྱ་བ་འབྱུང་སྟེ། གཉིད་ནི་ཀུན་ལ་མི་འགལ་བའི་
ཕྱིར་ཇི་སྐད་བཤད་པའི་རྗེས་སུ་འབྲངས་ཏེ་རྒྱ་ཆེར་བརྗོད་པར་བྱའོ། །བཟོའི་གནས་ལ་སོགས་པ་ནི་ལུང་མ་བསྟན་དུ་རིགས་པ་ཉིད་དེ། སེམས་མངོན་པར་སྤྲོ་བ་ནི་བརྩོན་འགྲུས་ཏེ་ཉོན་མོངས་པ་ཅན་མ་ཡིན་པའི་ཕྱིར་ལེ་ལོ་མ་ཡིན་ནོ། །དེ་ལ་འགྱོད་གཉིད་མི་དགེ་རྣམས། །
བསམ་གཏན་དང་པོ་དག་ན་མེད། །ཅེས་བྱ་བ་ལ་བསམ་གཏན་དང་པོ་ན་སེམས་དང་སེམས་ལས་བྱུང་བའི་ངེས་པ་ཇི་སྐད་བཤད་པ་དེ་ལས་འགྱོད་པ་ལ་སོགས་པ་རྣམས་མེད་དེ། འགྱོད་པ་ནི་ཡིད་མི་བདེ་བ་དང་མཚུངས་པར་ལྡན་ན་དེ་དག་ནི་རྒྱུད་ཞི་གནས་ཀྱིས་བརླན་པ་ཡིན་པས་
དེ་ན་ཡིད་མི་བདེ་བ་མེད་དོ། །གཉིད་ནི་སེམས་མངོན་པར་སྡུད་པའི་མཚན་ཉིད་ཅན་ཡིན་ནོ། །དེ་དག་ནི་སེམས་སྡུད་པ་ནི་ཏིང་ངེ་འཛིན་ཁོ་ན་ལ་ཉེ་བར་གནས་པར་འགྱུར་བས་དེ་ན་གཉིད་མེད་དོ། །གང་ཡང་ཅུང་ཟད་མི་དགེ་བ། །ཞེས་བྱ་བ་རྒྱས་པར་འབྱུང་ངོ་། །གཡོ་དང་། སྒྱུ་