ཉེ་བར་བྱེད་པས་ཉེ་བར་ལེན་པ་སྟེ། ཉེ་བར་ལེན་པ་དང་བཅས་པ་ཞེས་བརྗོད་དོ། །ཉེ་བར་བྱེད་པ་ཡོད་པ་མ་ཡིན་པས་ཀྱང་གྲོགས་བྱེད་པས་གྲོགས་དང་བཅས་པ་ཞེས་བརྗོད་དོ། །ཡིད་པ་མ་ཡིན་པ་ཉིད་དེ་ལྟར་ཡིན་མོད་ཀྱི་ཕྲ་རྒྱས་དང་ཟག་པ་རྣམས་ནི་ཟག་པ་དང་
བཅས་པ་ཡིན་པས་ཡོད་པ་ཞེས་བྱའོ། །འཇིག་ཚོགས་ལ་ལྟ་བ་ལ་སོགས་ཉོན་མོངས་པ་དང་ཟག་པའི་མིང་ཅན་ཉོན་མོངས་པ་ཅན་གྱི་སེམས་ཀྱི་རྒྱུན་ནི་ཟག་པ་ཡིན་པའི་ཕྱིར་རོ། །དེ་རྣམས་ཀྱང་ཡུལ་གང་དང་མཚུངས་པར་ལྡན་པ་གང་གིས་རྒྱས་པར་འགྱུར་བ་དེ་ལ་རྒྱས་ཞེས་བརྗོད་པར་
བྱའོ་ཞེས་སློབ་དཔོན་འདུས་བཟང་ཟེར་རོ། །འདིར་རྒྱུད་ལ་བལྟོས་ནས་རྒྱས་པར་ཡོངས་སུ་རྟོགས་པའི་སྐབས་སུ་འགྱུར་གྱི་རང་གི་བདག་ཉིད་ལ་བལྟོས་པ་ནི་མ་ཡིན་ཏེ། སྐད་ཅིག་མའི་བདག་ཉིད་ལ་དབྱེ་བ་མེད་པའི་ཕྱིར་རོ། །འདི་སྐད་བཤད་པར་འགྱུར་ཏེ། གང་གི་ཚེ་གང་དང་མཚུངས་པར་
ལྡན་པ་ལ་དམིགས་པས་ཉོན་མོངས་པ་ཆུང་ངུ་ལ་བརྟེན་ནས་འབྲིང་སྐྱེ་ལ། འབྲིང་ལ་བརྟེན་ནས་ཆེན་པོ་སྟེ་ཆོས་དེ་རྣམས་ཟག་པ་དང་བཅས་པ་ཞེས་བྱ་བ་འདི་ཡང་འགོག་པ་དང་ལམ་དག་ལ་ཡང་མཚུངས་སོ་ཞེས་གང་ཅུང་ཟད་འདྲིའོ། །ཇི་ལྟ་ཇི་ལྟར་གནོད་པའི་ཆོས་རྒྱས་ཤིང་རྒྱས་པ་དེ་ལྟ་དེ་ལྟར་དེ་ལ་
དམིགས་པ་དང་མཚུངས་པར་ལྡན་པའི་ཉོན་མོངས་པ་རང་ཉིད་རྒྱས་ཤིང་རྒྱས་པར་འགྱུར་རོ། །དམིགས་པ་དང་མཚུངས་པར་ལྡན་པས་རྒྱས་པར་བསྒྲུབ་པའི་ཕྱིར་དེ་ལ་རྒྱས་པར་འགྱུར་ཞེས་བརྗོད་དེ་གནས་ཐོབ་པའི་དོན་ནམ་ཕྲ་རྒྱས་ཀྱི་དོན་ནོ། །མཚུངས་པར་ལྡན་པ་གང་ལ་དམིགས་ནས་གནས་
ཐོབ་པ་ནི་གནས་རྙེད་པ་སྟེ་ཟག་བཅས་དེ་རྣམས་སོ། །གནས་ཐོབ་པ་ནི་རང་གི་རྒྱུད་ལ་གནས་སོ་ཞེས་འདི་ལྟར་བཤད་པ་ཡིན་ནོ། །འདི་ཡང་འགོག་པ་དང་ལམ་དག་ལ་མཚུངས་སོ་ཞེ་ན་ཉེ་བར་མ་བཅོམ་པ་ནི་གནས་པར་མཐོང་བ་བཞིན་ནོ། །ལྟ་བ་ལ་སོགས་པ་ལ་དམིགས་པས་ནི་དེ་ལ་གནས་
ཐོབ་པ་མ་ཡིན་ནོ། །ཨུ་པ་གྷཱ་ཏ་ཡ་ལ་སོགས་པས་ཀྱང་འགོག་པ་དང་ལམ་དག་ལ་མཚུངས་སོ་ཞེ་ན་འདི་ནི་གནས་པའི་དོན་མ་ཡིན་ནོ། །འོ་ན་ཅི་ཞེ་ན་བདག་ཏུ་ལྟ་བ་དང་སྲེད་པས་བདག་གིར་བྱས་པའི་དངོས་པོ་ལ་དམིགས་པ་ནི་ངེས་པར་གནས་ཐོབ་པའི་དོན་ཏོ། །དེའི་ཕྱིར་འགོག་པ་