འཇུག་པ་ཐོབ་པའོ། །གཞན་དག་ན་རེ་ཆོས་ཉིད་ནི་དགེ་བའི་རྩ་བ་ཤས་ཆེན་པོ་ཡིན་ཏེ། དེའི་ཚེ་དགེ་བའི་ཆོས་རྣམས་འཇུག་པ་ཐོབ་པར་འགྱུར་བའི་ཕྱིར་རོ་ཞེས་ཟེར་རོ། །དེ་ན་འདོད་ཆགས་དང་བྲལ་བ་མེད་པའི་ཕྱིར་རོ་ཞེས་བྱ་བ་ནི་འདོད་ཆགས་དང་བྲལ་བ་མེད་པར་ཚངས་པའི་འཇིག་
རྟེན་དུ་སྐྱེ་བ་མེད་དོ་ཞེས་སྟོན་པའོ། །འདི་ཉིད་ནས་ཀུན་ནས་ཞེས་བྱ་བ་ནི་གླིང་བཞི་ཀུན་ནས་སོ། །གཞན་དག་ན་རེ་ཛམྦུའི་གླིང་ཀུན་ནས་ཏེ། ལས་ཀྱི་ལམ་ཤས་ཆེ་བའི་ཕྱིར་རོ་ཞེས་ཟེར་རོ། །དེའི་ལས་ཀྱི་འཕེན་པ་རྣམས་ཞེས་བྱ་བ་ནི། སྣོད་སྐྱེད་པར་བྱེད་པའི་ལས་རྣམས་ཟད་
པའོ། །བར་དུ་བསྲེག་པར་འགྱུར་རོ་ཞེས་བྱ་བ་ནི་ཚིག་པར་འགྱུར་རོ་ཞེས་བྱ་བའི་ཐ་ཚིག་གོ། །རིས་མི་མཐུན་པའི་སྐྱོན་དག་ཅེས་བྱ་བ་ནི་ཉེ་བར་འཚེ་བ་མེ་ལ་སོགས་པ་མེ་འདྲ་བ་དག་གོ་ཞེས་བྱ་བའི་དོན་ཏོ། །གལ་ཏེ་དེ་ལྟ་ཡིན་ན་ནི་འོ་ན་ཇི་ལྟར་རབ་ཏུ་འབར་བ་དེ་ཉིད་ལས་ཞེས་བྱ་བ་
རྒྱས་པར་སྨྲས་ཏེ་ཞེ་ན། དེའི་ཕྱིར་དེ་དང་འབྲེལ་པ་ལས་བྱུང་བ་ཉིད་ཀྱི་ཕྱིར་ཞེས་བྱ་བ་རྒྱས་པར་སྨོས་ཏེ། གཟུགས་ན་སྤྱོད་པའི་མེ་ལྕེ་དེ་ནི་འདོད་པ་ན་སྤྱོད་པའི་མེ་ལྕེ་དང་འབྲེལ་ཏེ་འབྱུང་བ་ཡིན་ཏེ། དེའི་ཕྱིར་རབ་ཏུ་འབར་བ་དེ་ཉིད་ལས་ཞེས་དེ་སྐད་དུ་བཤད་དོ། དེ་བཞིན་
དུ་འཇིག་པ་གཞན་ལ་ཡང་ཅི་རིགས་པར་བརྗོད་པར་བྱའོ་ཞེས་བྱ་བ་ནི་ཆུས་འཇིག་པ་དང་། རླུང་གིས་འཇིག་པ་དག་ལ་སྟེ། བསམ་གཏན་དང་པོ་དང་གཉིས་པའི་ས་པ་ཁོ་ནའི་ཆུའི་ཁམས་ཡིན་གྱི། བསམ་གཏན་དང་པོ་དང་གཉིས་པ་དག་ལས་ས་གཞན་པ་ནི་མ་ཡིན་ནོ། །
ཐམས་ཅད་སྐལ་བ་མི་མཉམ་པའི་མ་ཡིན་པས་དེ་ལྟར་ན་རླུང་ཡང་བསམ་གཏན་དང་པོ་དང་གཉིས་པ་དང་གསུམ་པའི་ས་པ་ཁོ་ན་ཡིན་གྱི་ས་གཞན་པ་ཐམས་ཅད་མ་ཡིན་པ་ཉིད་དོ། །རྣམ་པ་གཅིག་ཏུ་ན་དེ་བཞིན་དུ་འཇིག་པ་གཞན་དག་ལ་ཡང་ཞེས་བྱ་བ་ནི་ཇི་ལྟར་མེས་འཇིག་པ་དག་
ཏུ་འགྲོ་བ་དང་ཁམས་དང་སེམས་ཅན་དང་སྣོད་འཇིག་པ་བཤད་པ་དེ་བཞིན་དུ་ཆུ་དང་རླུང་གིས་འཇིག་པ་དག་ལ་ཡང་ཚུལ་དེ་ཉིད་ཀྱི་སྣོད་སྟོང་པར་རང་གི་ས་པའི་ཆུའི་ཁམས་ཀྱིས་རིམ་གྱིས་སྣོད་ཀྱི་འཇིག་རྟེན་ལན་ཚྭ་ལ་བྱ་བ་བཞིན་དུ་འཇུ་བར་བྱེད་ཅིང་དེ་ཉིད་དུ་མི་སྣང་བར་བྱེད་དོ་ཞེས་