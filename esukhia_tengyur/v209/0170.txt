མི་སློབ་པའི་ཁམས་ནི། ཡིད་དང་ཡིད་ཀྱི་རྣམ་པར་ཤེས་པའི་ཁམས་དང་ཆོས་ཀྱི་ཁམས་དག་ཏུ་འདུའོ། །གསུམ་པོ་ནི་ཁམས་བཅོ་བརྒྱད་པོ་ཐམས་ཅད་དུའོ། །ཡང་ཁམས་གཉིས་བཤད་དེ། ཟག་པ་དང་བཅས་པའི་ཁམས་དང་ཟག་པ་མེད་པའི་ཁམས་ཏེ། དང་པོ་ནི་ཁམས་
བཅོ་བརྒྱད་དུ་འདུའོ། །གཉིས་པ་ནི་ཡིད་དང་ཡིད་ཀྱི་རྣམ་པར་ཤེས་པའི་ཁམས་དང་ཆོས་ཀྱི་ཁམས་དག་ཏུའོ། །ཡང་གཉིས་ཏེ་འདུས་བྱས་ཀྱི་ཁམས་དང་འདུས་མ་བྱས་ཀྱི་ཁམས་སོ། །དང་པོ་ནི་ཁམས་བཅོ་བརྒྱད་དུ་འདུའོ། །གཉིས་པ་ནི་ཆོས་ཀྱི་ཁམས་སུ་འདུ་སྟེ། དེ་ལྟར་དེ་དག་
ནི་ཁམས་བཞི་བཅུ་རྩ་བཞི་རྣམས་དེ་ལྟར་བཅོ་བརྒྱད་ཀྱིས་བསྡུས་པར་འགྱུར་ཞིང་དྲུག་ཅུ་རྩ་གཉིས་སུ་ཡང་འགྱུར་རོ། །གཉིས་ཀྱི་མཚན་ཉིད་མ་བཤད་ན་ཞེས་བྱ་ནི་ནམ་མཁའ་དང་རྣམ་པར་ཤེས་པ་གཉིས་ཀྱིའོ། །སའི་ཁམས་ལ་སོགས་པ་རྣམས་ཀྱི་ནི། སྲ་གཤེར་དྲོ་ཉིད་གཡོ་བ་
རྣམས། །ཞེས་བྱ་བར་བཤད་ཟིན་ཏོ། །གལ་ཏེ་རྣམ་ཤེས་སོ་སོ་རྣམ་རིག་པ་ཞེས་བྱ་བར་རྣམ་པར་ཤེས་པའི་ཁམས་ཀྱི་མཚན་ཉིད་ཀྱང་བཤད་པ་མ་ཡིན་ནམ་ཞེ་ན། སོ་སོར་རྣམ་པར་རིག་པའི་མཚན་ཉིད་ཀྱི་ཁྱད་པར་ཞེས་བྱ་བ་མིག་ལ་སོགས་པའི་རྣམ་པར་ཤེས་པ་རྣམས་ཕན་ཚུན་ལས་
ཁམས་ཉིད་ཀྱི་ཁྱད་པར་ཞེས་ཤེས་པར་བྱ་བ་མ་ཡིན་ནོ། །ཅི་འདིར་རྣམ་པར་ཤེས་པ་ཐམས་ཅད་ཀྱང་རྣམ་པར་ཤེས་པའི་ཁམས་སུ་འདོད་པ་དེས་ཁྱད་པར་དུ་བྱས་པ་ཞེས་བྱ་བ་དེ་ལྟ་བུ་མ་ཡིན་མོད། ས་ལ་སོགས་པ་རྣམས་ལ་སྲ་བ་ལ་སོགས་པ་ཁྱད་པར་མེད་པ་ལ་ཡང་ས་ལ་སོགས་པའི་ཁམས་
ཐ་དད་པས་སོ། །ནམ་མཁའི་མཚན་ཉིད་བཤད་པ་ནམ་མཁའི་ཁམས་མ་ཡིན་པ་དེའི་ཕྱིར་རྣམ་པར་ཤེས་པར་མི་བྱའོ། །ཅི་ནམ་མཁའི་ཁམས་གཞན་དུ་ན་ཞེས་བྱ་བ་ལ་དེ་ཉིད་ཀྱི་ཕྱིར། ཅི་ནམ་མཁའ་ཉིད་ནམ་མཁའི་ཁམས་ཡིན་ལ་ཞེས་རྒྱ་ཆེར་གསུངས་སོ། །བུ་ག་ཞེས་བྱ་བ་ཅི་ཞིག་
ཡིན། རིག་པར་བྱ་ཞེས་བྱ་བ་ལ་ནམ་མཁའ་བཞིན་དུ་བུ་གའི་དོན་ཡང་མ་རྟོགས་པའི་ཕྱིར་རམ། བུ་ག་ནི་ནམ་མཁའ་ཉིད་ཡིན་ནོ་སྙམ་དུ་ལོག་པར་རྟོགས་པའི་ཕྱིར་འདྲི་བའོ། །སྣང་དང་མུན་པ་དག་ཡིན་ལོ། །ཞེས་བྱ་བ་ནི་གལ་ཏེ་བུ་ག་ནམ་མཁའི་ཁམས་ཡིན་ལ། ནམ་མཁའི་