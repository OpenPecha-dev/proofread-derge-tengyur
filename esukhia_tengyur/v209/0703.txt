མཐུན་པ་གང་དུ་སྐྱེ་བ་དེའི་རིགས་མཐུན་པར་གཏོགས་པ་ཉིད་དུ་འགྱུར་རོ་ཞེས་གཞན་གྱིས་བསམས་པའོ། །འདི་དེ་འདྲ་བ་ཞེས་གསུངས་པའི་ཕྱིར་ཅི་ལས་ཡིན། རྣམ་པ་གཞན་དུ་ན་ཁྱད་པར་ལས་བྱུང་བའི་དོན་ཅན་དེ་དགག་པའི་ཕྱིར་དེ་སྐད་བཤད་དོ། །སྲིད་པ་
བར་མ་རིས་གཞན་ནི་མ་ཡིན་ནོ་ཞེས་རྒྱས་པར་འབྱུང་སྟེ། དེའི་ཕྱིར་འདི་ལ་ནི་མ་ཡིན་ནོ། །སློབ་དཔོན་འདུས་བཟང་ནི། དེའི་ལས་རིགས་གཅིག་པའི་ཕྱིར་རིས་ཐ་དད་པ་འཕེན་པ་གཅིག་པ་ཉིད་གཏོད་པ་མ་ཡིན་ནོ་ཞེས་ཟེར་རོ། །དེ་ལྟ་ན་ཡང་སྲིད་པ་བར་མའི་ལས་གང་ཡིན་པའི་འབྲས་བུ་
དེ་ཉིད་ལྷག་མའི་སྐྱེ་བ་ཡིན་ནོ་ཞེ་ན། ཅི་ལྟར་ལས་ཀྱི་འཕེན་པ་གཅིག་ཉིད་འདོར་བར་བྱེད། ཅི་སྟེ་དེ་ཉིད་དེ་ཡི་འབྲས་བུའོ་ཞེ་ན། དེ་ལྟ་ན་ཡང་སྐྱེ་བ་གཅིག་འཕེན་པ་ལས་གཅིག་ཡིན་པས་འགལ་ཏེ། ལས་གཅིག་གིས་རིགས་མཐུན་པ་དུ་མ་འཕེན་པ་ཉིད་དུ་ཁས་བླང་བའི་ཕྱིར་རོ། །
གཞན་དག་ན་རེ་རིས་གཞན་གྱིས་སྲིད་པ་བར་མས་ཞེས་བྱ་བ་ལ་སོགས་པས་མི་བཟློགས་ཞེས་བྱ་བ་འདི་དང་འགལ་བར་སྟོན་ཏོ་ཞེས་ཟེར་རོ། །གཞན་དག་ནི་འགྲོ་བ་གཅིག་ལ་དགོངས་ཏེ་གསུངས་པའི་ཕྱིར་སྐྱོན་མེད་དོ་ཞེས་ཟེར་ཏེ། འགྲོ་བ་གཅིག་ཏུ་རིས་མཐུན་པའི་ཕྱིར་གཞན་ཉིད་འཕེན་
པ་དེ་ལ་རིགས་གཅིག་ཏུ་དགོངས་སོ་ཞེས་ཤེས་པར་བྱའོ། །བློ་ནི་ཕྱིན་ཅི་ལོག་གྱུར་པས། ཞེས་བྱ་བ་ལ་སོགས་པ་ལ་འདོད་ཆགས་དང་ཞེ་སྡང་དག་གིས་ཏེ་འདི་ལྟར་མ་ལ་འཁྲིག་པའི་འདོད་ཆགས་ཀུན་ཏུ་སྤྱོད་པའི་ཕྱིར་བློ་ཕྱིན་ཅི་ལོག་པ་ཡིན་ལ། ཕ་ལ་ཞེ་སྡང་ཀུན་ཏུ་སྤྱོད་པའི་
ཕྱིར་རོ། །ཡང་ན་ནི་བཟློག་པའོ། །ཕ་མ་ཞེས་བྱ་བ་ལ། ཕ་དང་མ་ནི་ཕ་མ་སྟེ། ཕ་མ་དེ་གཉིས་སོ། །ཉལ་པོ་བྱེད་པ་ནི་འཁྲིག་པའི་ཆོས་ལྷག་པར་སྤྱོད་པའོ། །ཕོའི་འདོད་ཆགས་ནི་ཕོའི་འོ། །མོའི་ཡང་དེ་དང་འདྲའོ། །དེ་ཉིད་ཀྱི་ཕྱིར། བུ་ནི་ལྷག་པར་མའི་ཕྱོགས་
འཛིན་ལ། བུ་མོ་ནི་ཕའི་འོ། །གནས་སྐབས་དེར་ཞེས་བྱ་བ་ལ། ཕོའི་ཉལ་པོ་ལ་ནི་ཕའི་གནས་སྐབས་སུའོ། །མོའི་ཉལ་པོ་ལ་ནི་མའི་གནས་སྐབས་སུའོ། །མི་གཙང་བ་དེར་ཞེས་བྱ་བ་རྒྱས་པར་འབྱུང་བ་ལ། མི་གཙང་བ་ནི་ཁུ་ཁྲག་གོ །མངལ་གྱི་གནས་ནི་ཕོ་བ་དང་