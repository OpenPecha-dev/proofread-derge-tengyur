སྟོན་པ་ནི། བཅོམ་ལྡན་འདས་ཀྱིས་ཇི་སྐད་དུ་ཞེས་རྒྱ་ཆེར་འབྱུང་བ་དེ་ལ་དང་བའི་དོན་ནི་འདི་ཡིན་ཏེ། དཔེར་ན་མེ་ལོང་དང་བའམ་ཆུའི་སྣོད་དུ་གཟུགས་ལ་བརྟེན་ནས་དེའི་སྣང་བ་གཟུགས་བརྙན་འབྱུང་བ་དེ་བཞིན་ནས་གཟུགས་ཀྱི་བདག་ཉིད་དང་བ་ལྔ་པོ་ལ་ཡང་
གཟུགས་ལ་སོགས་པ་དག་ལ་བརྟེན་དེའི་སྣང་བའི་རྣམ་རིག་འབྱུང་ངོ་། །འདིར་གཟུགས་དང་བའི་བདག་ཉིད་དུ་ཁྱད་པར་མེད་པའི་ཕྱིར་དང་། རྟེན་གྱི་དངོས་པོར་ཁྱད་པར་མེད་པའི་ཕྱིར་ན་མིག་ལ་སོགས་པ་རྣམས་ཕན་ཚུན་དང་ཡིད་ལས་རྣམ་པར་གཅད་པར་བྱ་དགོས་ཏེ། དེའི་ཕྱིར་དེ་དག་
རྣམས་ཀྱི་རྣམ་པར་ཤེས་པའི་རྟེན་དང་གཟུགས་དང་བ་ཞེས་བྱ་བ་གཉི་ག་བརྗོད་དོ། །དེ་ལ་དེ་དག་རྣམས་ཀྱི་རྣམ་པར་ཤེས་པའི་རྟེན་ཉིད་ཀྱིས་ནི་མིག་ལ་སོགས་པ་རྣམས་ཕན་ཚུན་ལས་རྣམ་པར་གཅོད་དེ། གཟུགས་ཀྱི་རྣམ་པར་ཤེས་པའི་རྟེན་མིག་ཁོ་ན་ཡིན་གྱི་རྣ་བ་ལ་སོགས་པ་རྣམས་
མ་ཡིན་ནོ། །དེ་བཞིན་དུ་ཇི་སྲིད་རེག་བྱའི་རྣམ་པར་ཤེས་པའི་རྟེན་ནི་ལུས་ཁོ་ན་ཡིན་གྱི་མིག་ལ་སོགས་པ་རྣམས་མ་ཡིན་ནོ་ཞེས་བྱ་བའི་བར་རོ། །གལ་ཏེ་དེ་ལྟར་ན། ལྔ་རྣམས་ཀྱི། །དེ་དང་ལྷན་ཅིག་སྐྱེས་པའང་ཡིན། །ཞེས་གསུངས་པའི་ཕྱིར་ཡོད་ཀྱང་མིག་ལ་སོགས་པ་ཉིད་དུ་ཐལ་
བར་འགྱུར་ཏེ། དེ་ཡང་དེའི་རྟེན་ཡིན་པའི་ཕྱིར་རོ་ཞེ་ན། དེའི་ཕྱིར་གཟུགས་དང་བ་ཞེས་བརྗོད་དོ། །དེ་དག་གི་རྣམ་པར་ཤེས་པའི་རྟེན་གཟུགས་དང་བའི་བདག་ཉིད་ཅན་གང་དག་ཡིན་པ་དེ་དག་ནི་མིག་ལ་སོགས་པ་རྣམས་ཁོ་ན་ཡིན་གྱི། ཡིད་མ་ཡིན་ནོ་ཞེས་ཤེས་པར་བྱས་པར་འགྱུར་རོ། །
འོ་ན་གཟུགས་སྨོས་ཀྱི་དོན་མ་ཡིན་པ་ཅི་ཞེ་ན། དེ་དག་གི་རྣམ་པར་ཤེས་པའི་རྟེན་དང་བ་མིག་ལ་སོགས་པ་རྣམས་ཞེས་བྱ་བ་འདིས་གྲུབ་པའི་ཕྱིར་རོ། །གཟུགས་ཅན་ནམ་གཟུགས་ཅན་མ་ཡིན་པ་དེ་དག་གི་རྣམ་པར་ཤེས་པའི་རྟེན་དང་བ་ལས་གཞན་ཡོད་པ་མ་ཡིན་ནོ། །གང་ཁྱད་
པར་གྱི་དོན་གཟུགས་སུ་གསུངས་པ་དོན་དང་བཅས་པར་འགྱུར་བར་མདོ་ལས་གསུངས་པའི་ཕྱིར་རོ། །དེ་ལྟར་གལ་ཏེ་མདོ་ལས་མིག་ལ་སོགས་པའི་རྣམ་པར་ཤེས་པའི་རྟེན་གྱི་ཁྱད་པར་གྱི་ཚིག་མ་གསུངས་པར་བསྟན་བཅོས་ཁོ་ནར་ཀློག་པར་བྱེད་པ་ཡིན་ནོ། །དེ་ལ་ཡང་འདི་གསུངས་