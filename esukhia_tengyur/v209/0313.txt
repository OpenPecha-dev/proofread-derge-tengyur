ཞེས་བསྟན་པའི་ཕྱིར་རོ། །དེ་ལ་ངེས་པ་མེད་པའི་ཕྱིར་རོ། །ཐམས་ཅད་དུ་བསྐལ་པའི་མཐའ་ལ་བལྟོས་ནས། ཐ་མར་ནི། ལོ་བཅུ་དང་པོ་དཔག་ཏུ་མེད། །ཅེས་བྱ་བའི་ཁྱད་པར་བསྟན་པ་དགོས་པ་མེད་དོ། །གང་བཤད་པ་སྐྱེ་བར་ངེས་པར་ཁས་བླངས་ནས་
བཅོམ་ལྡན་འདས་ཀྱིས་དེང་སང་མི་རྣམས་ནི་ཚེ་ལོ་བརྒྱ་པའོ་ཞེས་གསུངས་ཤེ་ན། དེ་ལས་གོང་དུ་གནས་པའི་ཆ་རྐྱེན་འབྱུང་བ་ཆེན་པོ་མེད་པའི་ཕྱིར་རོ། །དེང་སང་ཚེ་སྐྱེ་བ་ན་ལོ་བརྒྱར་སྐྱེའོ་ཞེས་བྱ་བའི་དོན་ཅི་ཞེ་ན། ཐམས་ཅད་དུ་ལོ་བརྒྱ་ལས་གོང་དུ་གནས་པའི་ཆ་རྐྱེན་དུ་གྱུར་པའི་འབྱུང་བ་མེད་
དོ། །གལ་ཏེ་སྔོན་གྱི་སྲིད་པ་ཡང་སྲིད་པ་འདི་ཉིད་ཀྱིས་འཕེན་པར་བྱེད་པ་ཉིད་དུ་མི་འགྱུར་རོ་ཞེ་ན། དེ་ལྟར་འདོད་ན་བསོད་ནམས་ཟད་པ་ལས་འཆི་བར་འགྱུར་གྱི་ཚེ་ཟད་པ་ལས་མ་ཡིན་པ་ཡང་ཡོད་དོ་ཞེས་བྱ་བ་ལ་སོགས་པ་མུ་བཞི་ལ་གནོད་པར་འགྱུར་རོ། །གང་ཡང་འདིར་ལན་བརྗོད་པ། འབྱུང་
བ་ཆེན་པོ་རྣམས་ནི་རྣམ་པ་གཉིས་ཏེ། རབ་ཏུ་གྲགས་པ་སྲོག་གནས་པའི་ཆ་རྐྱེན་དུ་གྱུར་པ་དང་རབ་ཏུ་མ་གྲགས་པ་སྲོག་གནས་པའི་ཆ་རྐྱེན་དུ་གྱུར་པ་ཏིང་ངེ་འཛིན་གྱི་ཁྱད་པར་གྱིས་བསྒྲུབས་པ་རྣམས་སོ། །རབ་ཏུ་གྲགས་པ་སྲོག་གནས་པའི་རྒྱུར་གྱུར་པ་ཟས་ལ་སོགས་པའི་འབྱུང་བ་ཆེན་པོ་སྟེ། དེ་
མ་ཚང་བ་དང་ཞིག་པ་དང་བསོད་ནམས་ཟད་པ་ལས་འཆི་བར་གསུངས་པས་སྐྱོན་མེད་དོ་ཞེས་བྱ་བ་འདིར་ཡང་ཕྱོགས་སྔ་མའི་ལན་དུ་སྦྱར་རོ། །དྲི་བ་ལས་དྲི་བ་གཞན་འབྱུང་སྟེ་ཞེས་བྱ་བ་ནི། འོ་ན་དགེ་སློང་དགྲ་བཅོམ་པའི་ཚེའི་འདུ་བྱེད་དག་འཇོག་པར་བྱེད་པའི་ཞེས་བྱ་བའི་དྲི་བ་དེ་ལས་དྲི་བ་གཞན་འདི་འབྱུང་ངོ་། །ཅིའི་
ཕྱིར་ཚེའི་འདུ་བྱེད་དག་བྱིན་གྱིས་རློབ་པར་བྱེད་ཅེ་ན་ཞེས་བྱ་བ་ལས། སངས་རྒྱས་བཅོམ་ལྡན་འདས་རྣམས་ནི་གཞན་ལ་ཕན་པའི་དོན་དུའོ། །གཞན་ནི་བསྟན་པ་གནས་པར་བྱ་བའི་དོན་དུ་ཡང་ངོ་། །གལ་ཏེ་བསྟན་པ་གནས་པ་ཡང་གཞན་ལ་ཕན་པའི་དོན་ཁོ་ན་མ་ཡིན་ནམ་ཞེ་ན། འདི་ལ་ཁྱད་པར་ཡོད་དེ་
བསྟན་པ་གནས་པར་གྱུར་ཀྱང་གཞན་ལ་ཕན་པ་འགའ་ཞིག་ལ་གཞན་གྱིས་ནུས་པ་མཐོང་ངོ་། །དེ་ཉིད་ཀྱི་ཕྱིར་དེ་ལས་གཞན་ནུས་པ་ཡང་མ་མཐོང་བ་ཡིན་ནོ་ཞེས་བྱ་བ་སྨོས་སོ། །གཞན་ལ་ཕན་པ་ཆུང་བ་དང་ཞེས་བྱ་བ་ནི། ཆོས་གོས་དང་བསོད་སྙོམས་ལ་སོགས་པ་བསླང་བ་ཉེ་བར་ལོངས་སྤྱོད་