མེད་པ་དང་ཁྲེལ་མེད་པ་ནི་རང་གི་ངོ་བོས་མི་དགེ་བའོ། །ཆགས་པ་ལ་སོགས་པ་དང་མཚུངས་པར་ལྡན་པ་ཚོར་བ་ལ་སོགས་པ་ནི་མཚུངས་པར་ལྡན་པའི་སྒོ་ནས་སོ། །སྐྱེ་བ་ལ་སོགས་པ་དང་རྣམ་པར་རིག་བྱེད་མ་ཡིན་པའི་གཟུགས་ནི་ཀུན་ནས་སློང་བའི་སྒོ་ནས་སོ། །གཞན་ནི་ལུང་
དུ་མ་བསྟན་པ་ཡིན་ནོ་ཞེས་བྱ་བ་ནི། གང་ཞིག་རང་གི་ངོ་བོས་དགེ་བ་དང་མི་དགེ་བ་མ་ཡིན་པ་དང་། དེ་དང་མཚུངས་པར་ལྡན་པ་མ་ཡིན་པ་དང་། དེ་དག་གིས་ཀུན་ནས་བསླང་བ་མ་ཡིན་པ་སྟེ་དཔེར་ན་ནམ་མཁའ་དང་སོ་སོར་བརྟགས་པ་མ་ཡིན་པས་འགོག་པ་དང་ལུང་དུ་མ་བསྟན་
པའི་སེམས་དང་མཚུངས་པར་ལྡན་པའི་ཚོར་བ་ལ་སོགས་པ་དང་། ཇི་ལྟར་བཤད་པའི་སེམས་དང་སེམས་ལས་བྱུང་བའི་ཀུན་ནས་སློང་བ་ལྡན་པ་མ་ཡིན་པ་དག་གོ། །ལུས་དང་ངག་གི་རྣམ་པར་རིག་བྱེད་ཀྱི་ཀུན་སློང་གི་དབང་གིས་དགེ་བ་དང་མི་དགེ་བ་ཉིད་དོ་ཞེས་བྱ་བ་དེའི་ཕྱིར།
གཟུགས་དང་སྒྲའི་ཁམས་ནི་ཞེས་བྱ་བ་ལ་སོགས་པ་གསུངས་སོ། །དེ་ལས་གཞན་དག་ནི་ལུང་དུ་མ་བསྟན་པ་ཡིན་ནོ་ཞེས་བྱ་བ་ལ། ལུང་དུ་མ་བསྟན་པའི་སེམས་ཀྱིས་ཀུན་ནས་བསླང་བའི་ལུས་ངག་གི་རྣམ་པར་རིག་བྱེད་དང་། རྣམ་པར་རིག་བྱེད་ལས་ཐ་དད་པའི་གཟུགས་དང་སྒྲ་
ཐམས་ཅད་དོ། །དགེ་བ་ལ་སོགས་པའི་དབྱེ་བ་བཤད་ཟིན་ཏོ། །གཏོགས་པ་ནི་མ་བྲལ་བ་སྟེ། འདོད་པའི་ཁམས་ཀྱི་རང་བཞིན་ནོ་ཞེས་བྱ་བའི་ཐ་ཚིག་གོ། །ཁམ་གྱི་ཟས་ནི་གཟུགས་ཀྱི་ཁམས་ན་ཡོད་པར་མི་འགྱུར་བ་ཅི་ལས་ཤེ་ན། འདི་ནི་དགོས་པ་མེད་པའི་ཕྱིར་ཏེ།
གཟུགས་མེད་པའི་ཁམས་ན་གཟུགས་ལ་སོགས་པ་བཞིན་དུ་དགོས་པ་མེད་པ་ཉིད་དོ། །ཡང་ཁམ་གྱི་ཟས་ལ་འདོད་ཆགས་དང་བྲལ་བ་རྣམས་གཟུགས་ཀྱི་ཁམས་སུ་སྐྱེ་བར་རྟོགས་པར་བྱ་སྟེ་གཟུགས་ཀྱི་འདོད་ཆགས་དང་བྲལ་བ་རྣམས་གཟུགས་མེད་པའི་ཁམས་སུ་སྐྱེ་བ་བཞིན་
ནོ། །གཟུགས་ལ་སོགས་པ་རྣམས་ཞེས་བྱ་བ་ལ། དྲི་དང་རོ་དག་མེད་པའི་ཕྱིར་སྣ་དང་ལྕེའི་རྣམ་པར་ཤེས་པ་དག་ཀྱང་མེད་དོ། །དམིགས་པ་མེད་པའི་ཕྱིར་ཡུལ་འགའ་ལ་ཡང་རྣམ་པར་ཤེས་པ་མི་སྐྱེ་སྟེ། དཔེར་ན་གཟུགས་མེད་པའི་ཁམས་སུ་གཟུགས་དང་སྒྲ་ལ་སོགས་པའི་རྣམ་པར་