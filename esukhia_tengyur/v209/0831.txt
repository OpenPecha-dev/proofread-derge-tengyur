དོ། །དབྱར་ཟླ་བ་བཞི་ཞེས་བྱ་སྟེ། སྟོན་ཡང་ཆར་འབབ་པར་འདྲ་བའི་ཕྱིར་དབྱར་དུ་བཤད་དོ། །ཟླ་བ་ཕྱེད་དང་གཉིས་འདས་ནས། །ཞེས་བྱ་བ་ནི་འདི་ལ་ཕྱེད་ལྷག་པ་ཡོད་པས་ན་ཕྱེད་དང་གཉིས་སོ། །མཱ་སེ་ཞེས་ཐོབ་པ་ལ་མཱ་སི་ཞེས་བྱ་བའི་སྒྲ་
སྦྱར་བ་ནི་མདོ་བཅིང་བའི་སྙན་ངག་གི་དབང་གིས་ཡིན་ནོ། །འདས་ནས་ཞེས་བྱ་བ་ནི་ཐལ་ནས་སོ། །དེ་ལྟར་སྤྱད་པས་ཟླ་བ་གཉིས་པའི་ཕྱོགས་ཕྱི་མ་ལ་ཞག་མི་ཐུབ་འདོར་བས་ལོ་ལ་ནི་ཞག་མི་ཐུབ་དྲུག་ཏུ་འགྱུར་རོ། །འགྲོ་བ་འཇིག་པ་ནི་འགྲོ་བ་ལྔ་ཅར་གཟུགས་ན་སྤྱོད་པའི་ལྷའི་
འགྲོ་བ་གཅིག་ཏུ་འཇིག་པའོ། །དེའི་མཇུག་ཐོགས་སུ་ནི་ཁམས་འཇིག་སྟེ། ཁམས་འཇིག་པ་ནི་འགྲོ་བ་འཇིག་པ་སྔོན་དུ་འགྲོ་བ་ཅན་ཡིན་པའི་ཕྱིར་རོ། །དེ་ལྟར་ན་སེམས་ཅན་ཞིག་མ་ཐག་ཏུ་སྣོད་འཇིག་སྟེ། སྣོད་ཀྱི་འཇིག་རྟེན་ནི་སེམས་ཅན་ཐམས་ཅད་ཀྱི་ལས་ཀྱི་དབང་གིས་གྲུབ་པའི་ཕྱིར་སེམས་
ཅན་ཅིག་འདུག་ན་ཡང་སྣོད་འཇིག་པར་མི་འགྱུར་རོ། །དེ་ལས་ནི་ངེས་པར་འབྱུང་བ་ཞེས་བྱ་བ་ནི་གང་ཆགས་པའི་རྒྱུན་གནས་པ་དེ་ལས་ངེས་པར་འབྱུང་བ་སྟེ་འདའ་ཞེས་བྱ་བའི་དོན་ཏོ། །དེ་ལ་ནི་ཞུགས་པ་ཞེས་བརྗོད་པར་བྱའོ་ཞེས་བྱ་བ་ལས། དེ་ཞེས་བྱ་བ་ནི་འཇིག་པ་ལ་
ཞུགས་ཞེས་བྱ་བ་སྟེ། གང་ཞིག་བརྩམས་ནས་ཆགས་པ་དང་གནས་པ་ལས་ངེས་པར་འབྱུང་བ་ཉིད་དེ། འཇིག་པ་རྩོམ་པའོ། །འཇིག་རྟེན་གཞན་དག་ཏུ་འཕེན་ཞེས་བྱ་བ་ནི། དེའི་གནས་སྐབས་སུ་ནི་སྣོད་ཀྱང་འཇིག་པར་མི་འགྱུར་བའོ། །གང་གི་ཚེ་དུད་འགྲོ་དག་ན་
སེམས་ཅན་གཅིག་ཀྱང་མ་ལུས་པར་གྱུར་པ་ཞེས་བྱ་བ་ནས་བཟུང་སྟེ། འཇིག་རྟེན་གྱི་ཁམས་གཞན་དག་ཏུ་འཕེན་པར་འགྱུར་ཏེ་ཞེས་བྱ་བའི་བར་དུ་ཐམས་ཅད་བརྗོད་པར་བྱའོ། །ཡི་དགས་རྣམས་ཀྱང་དེ་དང་འདྲའོ། །མི་དང་ལྷན་ཅིག་རྒྱུ་བ་རྣམས་ཞེས་བྱ་བ་ནི་དེ་དག་
ནི་མི་རྣམས་དང་ཐུན་མོང་བའི་ལོངས་སྤྱོད་དུ་འགྱུར་བའི་ལས་དག་གིས་མངོན་པར་བསྒྲུབ་པའི་ཕྱིར་རོ། །ལྷ་དང་ལྷན་ཅིག་རྒྱུ་བ་རྣམས་ལ་ཡང་དེ་བཞིན་དུ་བརྗོད་པར་བྱའོ། །ཆོས་ཉིད་ཀྱིས་ཐོབ་པ་ཞེས་བྱ་བ་ལ་ཆོས་ཉིད་ནི་དེའི་ཚེ་བསམ་གཏན་གྱི་ས་བོན་དུས་ཐོག་མ་མེད་པ་ནས་