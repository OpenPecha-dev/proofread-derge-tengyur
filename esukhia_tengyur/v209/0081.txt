བདེན་མོད་ཀྱི་དེ་ལྟ་ན་ཡང་ཟག་པ་དང་བཅས་པའི་དངོས་པོ་ཐམས་ཅད་ཀྱི་ཚེ་རྣམ་གྲངས་མེད་པར་ནི་ལྟ་བ་རྣམས་ཀྱི་གནས་གཡོ་བ་མེད་པ་ཡིན་ཏེ་བརྟན་པར་འཛིན་པའི་ཕྱིར་རོ། །དེའི་ཕྱིར་ཟག་པ་དང་བཅས་པའི་དངོས་པོ་ནི་དེ་ཁོ་ནའི་གནས་ཡིན་གྱི། དེ་ལྟར་འདོད་
ཆགས་ལ་སོགས་པ་དང་མ་རིག་པ་དང་ཐེ་ཚོམ་རྣམས་ཀྱི་ནི་མ་ཡིན་ནོ། །རང་གི་མཚན་ཉིད་ཀྱི་ཉོན་མོངས་པ་ཡིན་པའི་ཕྱིར་འདོད་ཆགས་ལ་སོགས་པ་ནི་ཐམས་ཅད་མ་ཡིན་ལ་ཐམས་ཅད་ཀྱི་ཚེ་ཡང་མ་ཡིན་ནོ། །མ་རིག་ནི་ཐམས་ཅད་ཀྱི་ཚེ་ཡིན་གྱི་རྣམ་གྲངས་མེད་པར་ནི་མ་ཡིན་ཏེ།
འདོད་ཆགས་ལ་སོགས་པ་དང་མཚུངས་པར་ལྡན་པ་ཐམས་ཅད་འདོད་ཆགས་ལ་སོགས་པ་བཞིན་དུ་རྟོག་པའི་ཕྱིར་རོ། །ཐེ་ཚོམ་ལ་ནི་ཐམས་ཅད་ཡོད་མོད་ཀྱི་བརྟན་པར་འཛིན་པ་ནི་མ་ཡིན་ནོ། །དེའི་ཕྱིར་དེ་ནི་དེ་དག་གི་གནས་སུ་མི་བརྗོད་དོ། །འབྱུང་བས་ན་སྲིད་པ་སྟེ་ཞེས་པ་ནི་གང་
ཞིག་ཀུན་འབྱུང་བ་ལས་བྱུང་བ་དེ་ལ་མངོན་པར་འདོད་དོ། །དེ་ལྟ་ན་ལམ་ལ་ཡང་ཐལ་བ་མེད་དོ། །ཡང་ན་སྲིད་པའི་སྒྲ་འདི་ནི་ཉེ་བར་ལེན་པའི་ཕུང་པོ་ལྔ་ལ་མཚམས་བཅད་པས་དེ་དག་ཉིད་ལ་ངེས་པར་བརྗོད་དེ། མདོ་ལས་སྲིད་པ་གང་ཞེ་ན་ཉེ་བར་ལེན་པའི་ཕུང་པོ་ལྔའོ་ཞེས་གསུངས་པའི་
ཕྱིར་རོ། །ཡང་ན་ཟག་པ་དང་བཅས་པའི་ཆོས་ཀྱི་འཇུག་པ་འབྱུང་བས་ན་སྲིད་པ་ཞེས་བརྗོད་དོ། །གཞན་དག་ནི་འདི་ལས་འབྱུང་བ་དང་འདི་ལ་འབྱུང་བས་ན་སྲེད་པའོ་ཞེས་ཟེར་རོ། །འང་གི་སྒྲ་ནི་ཟང་ཟིང་དང་བཅས་པ་ལ་སོགས་པའི་རྣམ་གྲངས་ཉེ་བར་བསྡུ་བའི་དོན་ཏོ། །དེ་ལྟར་ན་འདི་དག་
ནི་ཟག་པ་དང་བཅས་པའི་ཞེས་བྱ་བ་རྒྱས་པར་འབྱུང་བ་ལ། ཉེ་བར་ལེན་པའི་ཕུང་པོ་ཞེས་བྱ་བ་ནས་སྲིད་པ་ཞེས་བྱ་བའི་བར་འདི་དག་ནི་ཟག་པ་དང་བཅས་པའི་རྣམ་གྲངས་དོན་ཇི་ལྟ་བར་བཤད་པའི་ཉེ་བར་ལེན་པའི་ཕུང་པོ་ལ་སོགས་པའི་དོན་གྱི་རྗེས་སུ་འགྲོ་བ་དོན་དང་འདྲ་བ་དོན་དང་མཐུན་པའི་
ཟག་པ་དང་བཅས་པའི་རྣམ་གྲངས་ཡིན་ནོ། །གཟུགས་ལ་སོགས་པ་ཕུང་པོ་ལྔ་ཞེས་སྨྲས་པ་དེ་ལ་ཞེས་བྱ་བ་ལ་སྨྲས་པའི་ཚིག་ནི་གཟུགས་ལ་སོགས་པ་ཕུང་པོ་རྣམས་ཀྱི་དབང་དུ་བྱས་པ་ལ་རབ་ཏུ་བསྟན་པར་བྱ་བའི་དོན་ཏོ། །གཟུགས་ནི་དབང་པོ་ལྔ་དང་དོན། །ལྔ་དང་རྣམ་རིག་བྱེད་མིན་