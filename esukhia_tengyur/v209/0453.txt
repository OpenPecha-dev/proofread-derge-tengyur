ཀ་མྱོང་བར་འགྱུར་བ་ཡིན་ནོ། །དང་པོ་སྐྱེས་པ་ལས་ཀྱང་ཞེས་བྱ་བ་རྒྱས་པར་འབྱུང་བ་ལ། །འདུ་ཤེས་མེད་པའི་སྙོམས་པར་འཇུག་པ་ནི་ཁ་ཅིག་དང་པོ་མི་དག་གི་ནང་དུ་སྐྱེས་ལ། ཁ་ཅིག་གིས་ནི་ལྷ་དག་གི་ནང་དུའོ། །འགོག་པའི་སྙོམས་
པར་འཇུག་པ་ནི་དང་པོ་མི་དག་གི་ནང་ཁོ་ནར་སྐྱེ་ལ། ཡོངས་སུ་ཉམས་པས་ནི་ཡང་གཟུགས་ཀྱི་ཁམས་སུ་སྐྱེའོ། །ཡང་ཅིའི་ཕྱིར་འདི་དང་པོ་མི་དག་གི་ནང་ཁོ་ནར་སྐྱེའི་འདུ་ཤེས་མེད་པའི་སྙོམས་པར་འཇུག་པ་བཞིན་གཟུགས་ཀྱི་ཁམས་སུ་མ་ཡིན་ཞེ་ན། མཉམ་
པར་མ་བཞག་པ་ཡིན་པའི་ཕྱིར་འདོད་པའི་ཁམས་ཀྱི་འདུ་ཤེས་དང་ཚོར་བའི་སྒོ་ནས་རྟོག་པ་དང་དཔྱོད་པ་ལ་སོགས་པ་སེམས་ལས་བྱུང་བ་རབ་ཏུ་རྒྱུ་བས་ཡོངས་སུ་སྐྱོ་བས་ཕྱིར་མི་འོང་བ་རྣམས་འགོག་པ་ལ་ཞི་བར་གནས་པས་བདེ་བར་གནས་པར་བྱའོ་སྙམ་པས་འགོག་
པའི་སྙོམས་པར་འཇུག་པ་རྙེད་པར་བྱེད་ཅིང་ཡང་ཡང་སྒྲུབ་པར་བྱེད་དོ། །ཕྱིར་མི་འོང་བ་གཟུགས་ཀྱི་ཁམས་སུ་སྐྱེས་པ་ནི་གཟུགས་ཀྱི་ཁམས་མཉམ་པར་གཞག་པ་ཡིན་པའི་ཕྱིར་སེམས་དང་སེམས་ལས་བྱུང་བ་འབྱུང་བས་དེ་ལྟར་གནོད་པར་མི་བྱེད་པས་དེར་དང་པོར་
འགོག་པའི་ཏིང་ངེ་འཛིན་བསྐྱེད་པར་མི་བྱེད་དོ། །བསྐྱེད་ཟིན་པ་ཡོངས་སུ་ཉམས་པ་ནི་སྔོན་གོམས་པའི་དབང་གིས་སྐྱེད་པར་བྱེད་དོ། །འདུ་ཤེས་མེད་པའི་སྙོམས་པར་འཇུག་པ་ལ་ཐར་པའི་ལམ་དུ་འདུ་ཤེས་པ་སྐྱེད་པར་བྱེད་པས་ན། གཟུགས་ཀྱི་ཁམས་སུ་
ཡང་དང་པོར་དེ་བསྐྱེད་པ་མི་འགལ་ལོ། །སེམས་དང་སེམས་ལས་བྱུང་བ་འགོག་པའི་རང་བཞིན་དུ་མཚུངས་པས་མིང་འཇུག་པའི་རྒྱུ་ཐ་དད་པ་མ་མཐོང་སྟེ། འདྲི་བ་ནི། ཡང་ཅིའི་ཕྱིར་འདི་དག་ཅེས་བྱ་བ་རྒྱས་པར་འབྱུང་སྟེ། སྒྲ་འཇུག་པའི་རྒྱུ་མཚན་ཁྱད་པར་མེད་
པའི་ཕྱིར་འགོག་པའི་སྙོམས་པར་འཇུག་པ་ཞེས་གཉིས་ཀ་ཡང་མིང་ཁྱད་པར་མེད་པར་འགྱུར་དགོས་སོ་ཞེས་བྱ་བའོ། །ཡང་ན་སེམས་དང་སེམས་ལས་བྱུང་བ་ཐམས་ཅད་འགོག་པའི་རང་བཞིན་ཡིན་ཡང་ཅིའི་ཕྱིར། འདུ་ཤེས་དང་ཚོར་བ་འགོག་པ་དག་གི་བསྙད་ཀྱི་