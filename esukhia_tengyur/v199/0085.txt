གཤེར་གྱི་མདོག་ལྟ་བུར་སྣང་བ། གསེར་དང་ལུག་དང་རི་བོང་གི་ཁྲག་ལྟ་བུར་མདོག་བཟང་བ་དེ་ནི་ནད་ཁྲག་མེད་དེ་ཁྲག་བཟང་པོ་ཞེས་བྱའོ། །ཁྲག་འདི་འདྲ་བར་བཟང་པོར་འདུག་པ་ནི་ལུས་ཀྱི་ཟུངས་དང་རྟེན་ཡིན་ཏེ་ལུས་ནི་དེ་ལྟ་བུ་ལ་གནས་སོ། །དེ་ལྟར་ལུས་ལ་ཁྲག་བཟང་
པོར་འདུག་པ་ལ། མཁྲིས་པ་དང་བད་ཀན་གྱིས་གནོད་པའི་ནད་དུ་འགྱུར་ན། དེའི་ནད་དམིགས་ནི་མེ་དབལ་དང་འབྲས་དང་མཆེར་པ་ན་བ་དང་། སྐྲན་དང་ཁོང་པ་ནང་གི་དྲོད་ཉམས་པ་དང་། རིམས་ཀྱིས་འདེབས་པ་དང་། ཁའི་ནང་ཁ་བ་དང་། མིག་ན་བ་དང་། ཀླད་པ་ན་བ་དང་། མི་དྲན་ཏེ་མྱོས་
པ་དང་། སྐོམ་དད་ཆེ་བ་དང་། ཁའི་ནང་ལན་ཚྭ་བྲོ་བ་དང་། མཛེ་ནད་དང་རླུང་དང་ཁྲག་ལས་བྱུང་བའི་དྲེག་ནད་དང་། མཁྲིས་པ་དང་སྒྲེགས་པ་ཚ་ཞིང་སྐྱུར་བར་འབྱུང་བ་དང་། ཀླད་པ་འཁོར་བ་འདི་ལྟ་བུའི་ནང་དུ་འགྱུར་ཏེ། དེ་ལྟ་བུ་ལ་ནད་དཔྱད་ཀྱི་ཆོ་ག་བསིལ་བ་དང་ཚ་བ་དང་། སྣུམ་པ་དང་། རྩུབ་
པ་ལ་སོགས་པ་ལེགས་པར་བྱས་ཏེ། གསོ་སླ་བ་འདྲ་བ་ལས་ཀྱང་མ་ཕན་པར་གྱུར་ན་དེ་ལྟ་བུའི་ཁྲག་ལས་ནད་དུ་གྱུར་པ་ཞེས་བྱ་སྟེ། དེ་ནི་ཁྲག་ལུད་པ་ཡིན་པས་རྩ་གཏར་ཏེ་ཁྲག་དྲངས་ན་ཕན་ནོ། །དེ་ལ་ཡང་ན་གཞོན་ཏེ་ལོ་བཅུ་དྲུག་མ་ཚང་བ་དང་། རྒས་པ་ལོ་བདུན་ཅུ་ལོན་པ་ལ་ནི་གཏར་ག་གདབ་
ཏུ་མི་རུང་ངོ་། །མི་ཉམ་ཆུང་སྟེ་ཁོང་ན་སྣུམ་མེད་པ་དང་། དུགས་སམ་ལུམས་བྱས་ཏེ་དྲགས་པ་དང་། རླུང་ནད་ཅན་ལ་དུགས་དང་ལུམས་བྱས་པ་ལྟ་བུ་དང་། བུད་མེད་སྦྲུམ་མ་དང་བུ་བྱུང་བ་དང་། ཁ་ཟས་མ་ཞུ་བ་ལྟ་བུ་དང་། མཁྲིས་པ་དང་། ཁྲག་ནད་དུ་གྱུར་ཏེ་ཐུར་དུ་འཁྲུ་བ་དང་། ཁ་སྣ་ནས་ཁྲག་འོང་
བ་ལྟ་བུ་དང་། དབུགས་མི་བདེ་བ་དང་། ལུད་པས་བཀར་བ་དང་། ཚད་པ་དྲག་པོས་བཏབ་བཏབ་པ་དང་། དམུ་རྫིང་ལྟ་བུ་དང་། རྟག་ཏུ་སློན་པ་དང་། སྐྱ་རྦབ་ཀྱི་ནད་དང་། འོར་ནད་ལུས་ཐམས་ཅད་སྐྲངས་པ་དང་། མར་འཐུངས་པ་དང་། སྔར་སྐྱུག་སྨན་ནམ་བཀྲུ་སྨན་ནམ། སྨན་མས་གཏོང་ངམ། སྨན་སྣ་
ནས་གཏོང་ངམ། གཏར་ག་བཏབ་པ་འདི་ལྟ་བུ་བྱས་པར་གྱུར་པ་ལ་གཏར་ག་གདབ་ཏུ་མི་རུང་ངོ་། །གཏར་ག་གདབ་པའི་ཐབས་ནི་དབང་བུའི་ཕྲག་ཏུ་རྩ་བ་བཙིར་བ་དྲག་ཏུ་མི་རུང་ངོ་། །དབང་བུའི་ཕྲག་ཏུ་རྩ་བཙིར་བ་ཡོན་པོར་གྱུར་པ་འམ། ཡོན་པོར་གདབ་ཏུ་མི་རུང་ངོ་། །རྩ་སྣང་བར་མ་བྱུང་བ་ལ་གདབ་