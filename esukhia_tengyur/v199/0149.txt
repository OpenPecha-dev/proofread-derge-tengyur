ལུས་སྐྲ་རྡུལ་གྱིས་གཡོགས་པ་ལྟར་སྣང་བ་དང་། ལུས་སེར་ག་བྱེ་བ་དང་། དྲོ་བ་འདོད་ཅིང་གྲང་བ་ལ་ཞེ་སྡང་བ་དང་། གཞན་ཡང་མོས་པ་མི་བརྟན་པ་དང་། དྲན་པ་མི་བརྟན་པ་དང་། བློ་མི་བརྟན་པ་དང་། སྤྱོད་པ་མི་བརྟན་པ་དང་། མཛའ་བ་མི་བརྟན་པ་དང་།
ལྟ་བ་མི་བརྟན་པ་དང་། འགྲོ་བ་མི་བརྟན་པ་དང་། སྨྲ་བ་མང་བ་དང་། བད་ཀན་ཆུང་བ་དང་། ནོར་ཉུང་བ་དང་། ཚེ་ཐུང་བ་དང་། གཉིད་ཆུང་བ་དང་། སྨྲ་བའི་དུས་སུ་བརྗེད་ངས་པ་དང་། ཚིག་ལྐུགས་པ་དང་། ཆད་པར་ལྟ་བ་འམ། མང་དུ་ཟ་བ་དང་། འགྱིང་ཞིང་འགྲོ་བ་དང་། གླུ་ལ་
དགའ་བ་དང་། བཞད་གད་ལ་དགའ་བ་དང་། རི་དགས་གསོད་པ་ལ་དགའ་བ་དང་། འཐབ་མོ་ལ་དགའ་བ་དང་། དེ་བཞིན་དུ་མངར་བ་དང་། སྐྱུར་བ་དང་། ལན་ཚྭ་དང་། དྲོ་བ་འདོད་པ་དང་། ལུས་སྐེམ་ཤིང་རིད་པ་དང་། འགྲོ་བའི་ཚེ་ཚིགས་ལས་སྒྲ་འབྱུང་བ་དང་། མི་བརྟན་པ་དང་།
དབང་པོ་ཡུལ་ལས་རྒྱལ་མི་ནུས་པ་དང་། དམ་པའི་སྤྱོད་པ་དང་མི་ལྡན་པ་དང་། སྐྱེས་བུ་དེ་ལ་བུད་མེད་མི་འཆགས་པ་དང་། བུ་མང་པོ་མི་སྐྱེ་བ་དང་། རླུང་གི་རང་བཞིན་ཅན་གྱི་མིའི་མིག་རྩུབ་པ་དང་། རྡུལ་གྱིས་གང་བ་ལྟར་སྣང་བ་དང་། ཟུམ་པ་དང་། མི་མཛེས་པ་དང་། མི་ཤི་བའི་མིག་
ལྟ་བུ་དང་། མིག་བྱེ་བཞིན་དུ་གཉིད་ལོག་པ་དང་། ཤིང་གི་སྟེང་དང་། རིའི་རྩེ་མོ་ལ་འཛེག་པ་དང་། ནམ་མཁའ་ལ་འཕུར་བ་རྨི་བ་དང་། ལོངས་སྤྱོད་ཆུང་བ་དང་། སེར་སྣ་ཆེ་བ་དང་། ཁེངས་པ་དང་། རྐུ་བ་དང་། བྱིན་སྙིང་ཟླུམ་པ་དང་། གཞན་ཡང་འདི་དག་གི་སྤྱོད་པ་གཟུགས་དང་།
སྒྲའི་རང་བཞིན་མཐུན་ན་ཡང་། རླུང་གི་བདག་ཉིད་ཅན་གྱི་མི་ཡིན་ཏེ། གང་ཞེ་ན། ཁྱི་དང་། ཝ་དང་། རྔ་མོ་དང་། བྱ་རྒོད་དང་། བྱི་བ་དང་། ཁྭ་དང་། དེ་རྣམས་དང་ལྡན་པའི་མི་ནི་རླུང་གི་རྟགས་སུ་ཤེས་པར་བྱའོ། །དེ་ལ་མཁྲིས་པའི་རང་བཞིན་ཅན་གྱི་མིའི་མཚན་ཉིད་དྲང་སྲོང་ཐང་ལ་འབར་
གྱིས་བཤད་པ་མཁྲིས་པ་ཉིད་མེ་ཡིན་པའམ། ཡང་ན་མེ་ལས་མཁྲིས་པ་འབྱུང་བའམ། ཡང་ན་ཁྲག་གི་སྙིགས་མ་དག་ཡིན་པས་ན་མཁྲིས་པའོ། །དེ་ལ་མཁྲིས་པའི་རང་བཞིན་ནི་ཤིན་ཏུ་བཀྲེས་པ་དང་། སྐོམ་པ་དང་། མདོག་སེར་སྐྱར་འདུག་པ་དང་། དྲོད་ཆེ་བ་དང་། ལག་པ་དང་།