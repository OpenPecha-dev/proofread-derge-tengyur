ཡོངས་སུ་ཉམས་ཏེ། གནས་སྐབས་གཞན་དུ་འགྱུར་བ་ནི་འཆི་བའི་རྟགས་སུ་བསྟན་ཏོ། །སྐྱེས་བུ་གང་གི་སྐྲ་དང་བ་སྤུ་ལ་སྣུམ་གྱིས་མ་བསྐུས་བཞིན་དུ་སྣུམ་པར་འདུག་པ་དང་། མིག་ཤིན་ཏུ་འགུལ་བ་དང་། མིག་མི་འཛུམས་པར་འབྲུ་ཚུགས་སུ་ལྟ་བ་དང་། ཡང་ན་
མིག་ཕུགས་སུ་ཞུགས་ན་ཡང་ཕྱིར་འབྱུང་བ་དང་། མིག་ཡ་ཡོར་འདུག་པ་དང་། མིག་སྐྲངས་པ་དང་། མིག་ཆུང་ངུར་འགྱུར་བ་དང་། དེ་བཞིན་དུ་སྨིན་མ་རིང་བ་དང་། སྨིན་མ་ཞུམ་པར་འགྱུར་བ་དང་། རྟབས་མིག་ཏུ་ལྟ་བ་དང་། ཡང་ན་དམན་པར་ལྟ་བ་དང་། བྲི་བ་དང་སྲེ་
མོའི་མིག་བཞིན་དུ་དམར་བ་དང་། མགལ་མེའི་འཁོར་ལོ་འདྲ་ཞིང་དམར་བ་དང་། རྒྱུ་མེད་པར་མཆི་མ་འཛག་པ་དང་། རྫི་མ་འཁྲུགས་པ་དང་། དེ་བཞིན་དུ་སྣ་ཆེན་པོར་འགྱུར་བ་དང་། ཡང་ན་ཞོམ་པར་འགྱུར་བ་དང་། འབྲུམ་བུ་ཕྲ་མོས་ཁྱབ་པར་འགྱུར་བ་དང་། སྐྲང་བར་འགྱུར་
བ་དང་། སྣ་འགགས་པ་དང་། སྣའི་ནང་སྐམས་པ་དང་། མ་མཆུ་འཕྱངས་པ་དང་། ཡ་མཆུ་ལྡོག་པ་དང་། རང་བཞིན་གྱི་མདོག་ལས་ཉམས་ཏེ་འཛམ་བུའི་འབྲས་བུ་སྨིན་པ་བཞིན་དུ་དམར་པོར་གྱུར་པ་དང་། ཡང་ན་མདོག་སྔོན་པོར་གྱུར་པ་དང་། སྐྱེས་བུ་གང་གི་སོ་ཤ་ཁ་རའི་
མདོག་ལྟ་བུ་དང་། འཕྲལ་ལ་སོ་སྐྲངས་པ་དང་། སོ་འབྲུལ་བ་དང་། སོ་ནག་སྐྱར་སོང་བ་དང་། དམར་པོ་ཟངས་མདོག་ལྟ་བུ་དང་། མེ་ཏོག་གི་ཐིག་ལེ་ལྟར་འདུག་པ་དང་། འདམ་གྱིས་བསྒོས་པ་ལྟ་བུ་དང་། གང་དག་གི་ལྕེ་ཡ་ཡོར་གྱུར་པ་དང་། ལྕེ་རྟག་ཏུ་ཕྱི་རོལ་དུ་འབྱུང་ཞིང་
ནང་དུ་མི་སྡུད་པ་དང་། སྐྲངས་པ་དང་། སྐམས་པ་དང་། ལྕི་བ་དང་། མདོག་སྣུམ་ནག་ཏུ་སོང་བ་དང་། དྲི་མ་མང་པོས་གཡོགས་པ་དང་། རོ་མི་ཚོར་བ་དང་། ལྕེ་རྩུབ་པ་དང་། མཇིང་པས་མགོ་མི་ཐེག་པ་དང་། བདག་གི་ལུས་ཀྱང་ཁུར་ལྕི་བ་ལྟར་མི་ཐེག་པ་སྙམ་བྱེད།
ཟས་ཁམ་གཅིག་ཀྱང་བདེ་བར་བལྡད་མི་ནུས་པར་གྱུར་ན་དེ་ནི་འཆི་བའི་རྟགས་ཡིན་ནོ། །སྐྱེས་བུ་གང་ལ་རྒྱུ་མེད་པར་ཡན་ལག་རྣམས་ཤིན་ཏུ་ལྕི་བ་དང་། ཡང་ན་ཤིན་ཏུ་ཡང་བ་དང་། དུག་དང་ཁྲག་གི་གཞི་མེད་པར་མིག་ལ་སོགས་པའི་སྒོ་ནས་ཁྲག་འབྱུང་བ་དང་། ཕོ་མཚན་