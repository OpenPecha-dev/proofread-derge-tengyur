ཁུ་བ་ཕྱེད་དུ་བར་བསྐོལ་ཏེ་སྦྲང་རྩི་བཞི་ཆ་གཅིག་བཏབ་སྟེ་སྦྱོར་བ་གོང་མ་ལྟར་བྱས་པ་ཡང་ཕན་ཡོན་དེ་དང་འདྲའོ། །ཤིང་ཀུན་དང་། པུ་ཙེ་ཤེལ་དང་། ཤུ་དག་དང་། བོང་ང་དང་། དུག་མོ་ཡུངས་དང་། གཟེ་མ་དང་། ཚ་བ་ལྔ་དང་། པ་ཐ་དང་འདི་རྣམས་ཞོ་གཉིས་གཉིས་དང་། ལན་ཚྭ་རྣམ་ལྔ་
སྲང་རེ་རེ་དང་། འདི་རྣམས་ཆམ་ཆོམ་བརྡུངས་པ་དང་། མར་དང་ཏིལ་མར་གཉིས་སྲང་བཅུ་དྲུག་བཅུ་དྲུག་དང་། ཞོ་སྲང་དྲུག་ཅུ་རྩ་བཞི་དང་། འདི་རྣམས་མེ་མི་ཆེ་བ་དང་བསྐོལ་ཏེ་ཁུ་བ་དུ་སྟེ་ནུར་ནུར་པོར་གྱུར་པ་དང་། མར་དང་དངས་སྙིགས་ཕྱེ་ལ་སྙིགས་མ་ཞི་ག་ཁ་ཁབ་ཅན་གྱི་ནང་དུ་བསྲེགས་ཏེ་ཐལ་བར་གྱུར་པ་དང་།
སྔ་མའི་མར་དང་ལྷན་ཅིག་ལག་པའི་ནང་དུ་ལྡེ་གུར་བྱས་ཏེ་ཞོ་གཉིས་ཙམ་འཐུངས་ལ་དེ་ཞུ་བའི་ཚོད་ཙམ་ན་སྦྲང་རྩི་ལ་སོགས་པ་མངར་བའི་ཟས་ཟོས་ན་རླུང་དང་བད་ཀན་ལས་གྱུར་པའི་ནད་ཐམས་ཅད་ལས་གྲོལ་ཏེ་ཁྱད་པར་དུ་དུག་དང་དབྱིག་དུག་འཇོམས་སོ། །ཏིག་ཏ་དང་། པུ་ཙེ་ཤེལ་དང་།
པ་ཏོ་ལ་དང་ནིམ་པ་དང་། པར་པ་ཏ་དང་། འདི་རྣམས་གོང་མ་ལྟར་བསྲེགས་པའི་ཐལ་བ་དང་། མ་ཧེའི་གཅིན་དང་བསྲེས་ཏེ་འཐུངས་ན་མེ་དྲོད་སྐྱེད་པར་བྱེད་དོ། །ཡང་ན་སེར་པོ་རྣམ་གཉིས་དང་། ཤུ་དག་དང་། རུ་རྟ་དང་། ཙི་ཏྲ་ཀ་དང་། པུ་ཙེ་ཤེལ་དང་། ག་དུར་དང་། འདི་རྣམས་ཀྱི་ཕྱེ་མར་གཅིན་
དང་སྦྱར་བ་འཐུངས་ན་མེའི་དྲོད་སྐྱེད་དོ། །སུ་དྷཱ་ཀྵི་རའི་ཤིང་སྲང་བཞི་དང་ལན་ཚྭ་རྣམ་གསུམ་སྲང་རེ་རེ་དང་བར་ཏ་ཀ་བསྐོལ་བ་བསྐམས་པ་སྲང་བཞི་དང་། ཨརྐ་སྲང་བརྒྱད་དང་། ཙི་ཏྲ་ཀ་སྲང་གཉིས་དང་། འདི་རྣམས་ཡང་གོང་མ་ལྟར་བསྲེགས་པའི་ཐལ་བ་བྱེའུ་བར་ཏ་ཀའི་ཁུ་བ་དང་རི་
ལུར་བྱས་ཏེ། ཁ་ཟས་ཀྱི་གོང་དུ་ཡང་དང་ཡང་དུ་ཟོས་ན་ཟས་མྱུར་དུ་འཇུ་ཞིང་ཁྱད་པར་དུ་ལུད་པ་དང་། དབུགས་མི་བདེ་བ་དང་། གཞང་འབྲུམ་དང་། གསུད་པ་དང་། ཆམ་པ་དང་། སྙིང་ནད་རྣམས་ཞི་བར་བྱེད་ཅིང་འཇོམས་སོ། །ཡང་ན་ཁ་ལུད་དང་། ཟུར་པ་དང་། ར་སྣ་དང་། ཚ་བ་གསུམ་དང་།
ཨ་རུ་ར་དང་། སྭ་རྫི་ཀའི་ཐལ་བ་དང་། ནས་ཚིག་འཁུས་པའི་ཐལ་བ་དང་། ལན་ཚྭ་རྣམ་ལྔ་དང་། འདི་རྣམས་བཏགས་པའི་ཕྱེ་མ་ཆུ་དྲོ་འཇམ་ཙམ་དང་འཐུངས་ན་སྟོབས་དང་མདོག་དང་མེ་དྲོད་འཕེལ་བར་བྱེད་དོ། །བད་ཀན་གྱི་ཕོ་བའི་ནད་དེ་རླུང་དང་བཅས་པ་ཡིན་ན་ནི་གོང་