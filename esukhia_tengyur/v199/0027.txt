འཕྲོད་པ་ཟོས་པ་འདི་རྣམས་ལྟ་བུ་ལ་སྐྱུག་སྨན་བཏང་བའི་རྗེས་ལ་དུད་པ་སྦུ་གུ་ནས་བཏང་ཞིང་བདུག་པ་དང་། ཟས་ཀྱི་ཆོ་གས་བསྟན་པ་འདི་རྣམས་བྱར་མི་རུང་ངོ་། །དེ་ལ་བཀྲུ་སྨན་གྱིས་བཀྲུ་ཞིང་གསོར་རུང་བའི་ནད་ནི་སྐྲན་དང་གཞང་འབྲུམ་ཁྲག་ཚད་དང་འབྲུམ་བུ་
དང་གཞོགས་ཕྱེད་ན་སྟེ་བསྐྱོད་མི་ནུས་པ་དང་། མིག་སེར་དང་། རིམས་ཡུན་རིང་དུ་ལོན་ཏེ་བྱིང་བ་དང་། དམུ་རྫིང་དང་། དབྱིག་དུག་དང་། རྟག་ཏུ་སྐྱུག་པ་དང་། མཆེར་པ་ན་བ་དང་། ཤ་མདོག་སེར་པོར་གྱུར་པའི་ནད་དང་། མིག་རབ་རིབ་ཟ་བ་དང་། མིག་སྔོན་པོར་གྱུར་པ་དང་།
མིག་རྩི་བོར་ཟ་བ་དང་། ལོང་ཀ་ན་སྟེ་ལྟེ་བའི་འོག་ཏུ་ན་བ་དང་། མོ་མཚན་ན་བ་དང་། ཕོ་མཚན་ན་བ་དང་། ཁོང་པའི་ནང་ཀུན་ན་བ་དང་། ལྟོ་ན་སྲིན་བུ་ཡོད་པ་དང་། རྨ་རེད་པ་དང་། དྲེག་གམ། ཁར་ཁྲག་དང་རླུང་འདྲེས་པར་སྐྱུག་གམ། མགོ་བོ་ཡན་ཆད་ཀྱི་ནད་དང་། ཁྲག་རྒྱས་
པ་དང་། གཅིན་འགག་ཅིང་སྲི་བ་དང་། རྟུག་སྐམ་གྱིས་བཏབ་པ་འདི་རྣམས་ལྟ་བུ་ལ་བཀྲུ་སྨན་གྱིས་བཀྲུས་ན་ཕན་ནོ། །མཛེ་ནད་དང་། གཅིན་སྙི་སྟེ་ཟ་ཁུར་བྱུང་བ་ལ་ནི། སྐྱུག་སྨན་བཏང་ན་ཕན་ནོ། །རིམས་སར་པ་དང་། ཕོ་བའི་དྲོད་ཆུང་བ་དང་། མཁྲིས་པ་དང་། ཁྲག་ཚད་
བྱུང་བ་དང་། གློ་རྡོལ་ཏམ། ལུས་རྨས་སམ། གཞང་འབྲུམ་ཁྲག་ཚད་འོང་བ་འམ། ཚད་པས་འཁྲུ་བའམ། ཁོང་དུ་མཚོན་ལུས་ཏེ་མ་ཕྱིན་པ་དག་ལྟོ་སྲ་སྟེ་འཁྲུར་མི་རུང་བ་དང་། ལུས་ཚོ་སྟེ་ཚིལ་ཆེ་བ་དང་། སྐེམ་པོ་དང་འདི་རྣམས་ལྟ་བུ་ལ་བཀྲུ་སྨན་བཏང་ཞིང་བཀྲུར་མི་རུང་ངོ་། །དེ་ལ་
སྐྱུག་སྨན་དང་བཀྲུ་སྨན་གཉིས་གང་ཡང་རུང་བའི་དུས་ནི་གྲང་དྲོ་རན་པའི་དུས་ལ་བྱ་སྟེ། དེ་ཡང་དཔྱིད་ཟླ་འབྲིང་པོ་དང་དབྱར་ཟླ་ཐ་ཆུངས་དང་། སྟོན་ཟླ་ཐ་ཆུངས་དང་ཟླ་བ་འདི་རྣམས་ལ་བཀྲུ་སྨན་དང་སྐྱུག་སྨན་གང་ཡང་རུང་བ་གཏང་དུ་རུང་ངོ་། །དུས་འདིའི་ཚེ་སྣུམ་གཏང་བའི་
ཆོ་ག་བཞིན་དུ་ཡང་བྱས། དུགས་དང་ལུམས་ཀྱང་ཆོ་ག་བཞིན་དུ་བསལ། སང་སྐྱུག་སྨན་བཏང་ན་དེང་བད་ཀན་སློང་བའི་ཁ་ཟས་ཉ་དང་ཏིལ་དང་། མ་ཤ་མོན་སྲན་གྲེའུ་དང་བད་ཀན་སྐྱེ་བར་འགྱུར་བའི་ཟས་རྣམས་ཟོས་ལ། མཚན་མོ་གཉིད་ལོག་པར་བྱས་ནས་ཁ་ཟས་