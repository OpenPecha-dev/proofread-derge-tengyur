པ་ལ་ནི་སྐྱུག་སྨན་ཐུག་པ་སླ་བ་དང་བསྲེས་པ་བླུད་པ་སྐྱུག་ཏུ་གཞུག་གོ། །ཟས་ཉི་ཚེས་འཚོ་བའི་བྱིས་པ་ལ་ནི་སྐྱུག་སྨན་མར་དང་སྦྱར་བ་གཏང་ངོ་། །གལ་ཏེ་མས་གཏོང་བའི་སྨན་ཟོས་པ་ཡིན་ན་ནི་མས་གཏོང་བའི་བཀྲུ་སྨན་བྱའོ། །སྣ་སྨན་རྔུབ་པའི་སྨན་དང་། སྣའི་བཀྲུ་སྨན་ཡང་བྱའོ། །བཀྲུ་
སྨན་ལ་སོགས་པ་གོང་དུ་བཤད་པ་དེ་དག་མ་མ་ལ་ཡང་སྦྱར་རོ། །མུར་བ་དང་། ཚ་བ་གསུམ་དང་། འབྲས་བུ་གསུམ་དང་། རྒྱ་ཤུག་གི་འབྲས་བུ་དང་། འཛམ་བུའི་ཤུན་པ་དང་། ཐང་ཤིང་དང་། ཡུངས་ཀར་དང་། པ་ཐ་དང་། དེ་རྣམས་ཀྱི་ཕྱེ་མ་སྦྲང་རྩི་དང་ལྡེ་གུར་བྱས་ཏེ་བལྡག་ཏུ་
བཅུག་ན་ནུ་ཞོའི་སྐྱོན་སེལ་བའི་མཆོག་ཡིན་ནོ། །པི་པི་ལིང་དང་། དན་ད་ཀའི་མེ་ཏོག་དང་། སྐྱུ་རུ་རའི་འབྲས་བུ་དང་། དེ་རྣམས་ཀྱི་ཕྱེ་མ་དང་། སྦྲང་རྩི་དང་སྦྱར་བས་སོ་རྩི་བསྐུས་པའམ། ཡང་ན་བྱ་ལཱ་བི་དང་། སྲེག་པའི་ཤ་སྐམ་ཞིབ་ཏུ་བཏགས་པ་སྦྲང་རྩི་དང་སྦྱར་བས་སོ་རྩི་བསྐུས་ན་
བྱིས་པའི་སོ་རྩ་མྱུར་དུ་བདེ་བར་སྐྱེའོ། །ཤུ་དག་དང་། བྲི་ཧ་ཏི་རྣམ་གཉིས་དང་། པ་ཐ་དང་། ཚ་བ་གསུམ་དང་། བོང་ང་དཀར་པོ་དང་། གླ་སྒང་དང་། སྨན་མངར་བའི་སྡེ་ཚན་དང་། དེ་རྣམས་མར་དང་ལྷན་ཅིག་བསྐོལ་ཏེ་མར་ལུས་པས་སོ་རྩ་བསྐུས་ན་སོ་བདེ་བར་སྐྱེད་དོ། །སྐྱེར་པ་
དང་། སྲེ་ཡ་ནི་དང་། བྲི་ཧ་ཏི་དང་། ཀྲྀཥྞ་པརྞི་དང་། ཤུ་ཏི་དང་། དེ་རྣམས་སྦྲང་རྩི་དང་མར་དང་ལྷན་ཅིག་ལྡེ་གུར་བྱས་ཏེ་བལྡག་ཏུ་བཅུག་ན། ཕོ་བའི་མེ་དྲོད་སྐྱེད་པའི་མཆོག་ཡིན་ཏེ། རླུང་ནད་ལུགས་བཞིན་འབྱུང་ཞིང་ཚད་པར་འཁྲུ་བ་དང་། རིམས་དང་། དབུགས་མི་བདེ་བ་དང་།
མིག་སེར་དང་། སྐྱ་རྦབ་དང་། ལུད་པ་ལས་རྒྱལ་བར་བྱེད་དོ། །ཁྱད་པར་དུ་བྱིས་པའི་ནད་ཐམས་ཅད་ལ་བསྔགས་ཏེ། ཉམས་སྟོབས་དང་མདོག་གསལ་བར་བྱེད་དོ། །བཙོད་དང་། ད་ཏ་ཀི་དང་། སེང་ཕྲོམ་དང་། ཀུ་ཊན་ན་ཊ་དང་། མུངྒ་པརྞི་དང་། བ་ཤ་པརྞི་དང་།
མུངྒའི་འབྲས་བུ་དང་། བིལ་བ་གཞོན་ནུ་དང་། རས་བལ་གྱི་ས་བོན་དང་། འདི་རྣམས་ཆུ་དང་ལྷན་ཅིག་བསྐོལ་བའི་ཁུ་བའི་ནང་དུ་མར་དང་ཐལ་སྨན་གྱི་ཁུ་བ་དང་། ཞོ་ག་ཆུ་དང་ལྡན་པར་ལྷན་ཅིག་བསྐོལ་ཏེ་མར་ལུས་པ་ལས་རན་པར་བླུད་ན། སོ་ལས་གྱུར་པའི་ནད་མྱུར་