ཐང་ཤིང་དང་དེ་རྣམས་ཕྱེ་མར་བྱས་ཏེ་མར་དང་སྦྱར་བའི་ལྡེ་གུ་བྱས་ཏེ་སྦྱིན་པའམ། ཡང་ན་སྨན་དེ་རྣམས་ཚུལ་བཞིན་བསྐོལ་ཏེ་ཁ་ར་དཀར་པོ་དང་སྦྱར་བ་བླུད་དོ། །མཁྲིས་པས་ནུ་ཞོ་མ་རུངས་པར་གྱུར་པ་ལ་ནི། སླེ་ཏྲེས་དང་། ཉེའུ་ཤིང་དང་། པ་ཏོ་ལ་དང་། ནིམ་པ་དང་། ཙནྡན་དང་། ཐལ་ཏྲེས་
དང་། དེ་རྣམས་བསྐོལ་བའི་ཁུ་བ་མ་མ་དང་བྱིས་པ་གཉི་ག་ལ་བླུད་དོ། །ཡང་ན་འབྲས་བུ་གསུམ་དང་། འབྲས་གང་དང་། ཏིག་ཏ་དང་། པུ་ཙེ་ཤེལ་དང་། ཐལ་ཏྲེས་ལ་སོགས་པའི་སྡེ་ཚན་དང་། པ་ཏོ་ལ་ལ་སོགས་པའི་སྡེ་ཚན་དང་། ཤུག་པའི་སྡེ་ཚན་དང་། སྡེ་ཚན་གྱི་སྦྱོར་བ་དེ་
དག་གང་ཡང་རུང་བ་མར་དང་ལྷན་ཅིག་བསྐོལ་བའི་སྨན་མར་བླུད་ནས་དེའི་འོག་ཏུ་མཁྲིས་པ་ལ་ཕན་པའི་བཀྲུ་སྨན་གཏང་ངོ་། །སྨན་བསིལ་བས་བསྐུ་བ་དང་བྱུག་པ་ལ་སོགས་པ་ཡང་སྦྱར་རོ། །བད་ཀན་གྱིས་ནུ་ཞོ་མ་རུངས་པར་གྱུར་པ་ཡང་ཤིང་མངར་དང་ལྕེ་མྱང་ཚ་དང་ལྡན་པའི་མར་གྱིས་བྱིས་པ་
ལ་བླུད་དོ། །དེའི་འོག་ཏུ་རྒྱམ་ཚ་དང་ཤིང་མངར་དང་། པི་པི་ལིང་རྣམས་སྦྲང་རྩི་དང་སྦྱར་བའི་ལྡེ་གུས་སློན་བྱའོ། །ཡང་ན་པོ་སོན་ཆའི་མེ་ཏོག་གི་ལྡེ་གུས་མའི་ནུ་མ་དང་། བྱིས་པའི་སོ་དང་། མཆུ་ལ་བསྐུས་ན་བྱིས་པ་བདེ་བར་སྐྱུག་པར་འགྱུར་རོ། །མ་ལ་ནི་སྐྱུག་སྨན་དྲག་པོས་སློན་དུ་གཞུག་
གོ། །ལྡན་པའི་ནད་ལ་ནི་གླ་སྒང་ལ་སོགས་པ་བསྐོལ་བ་བླུད་དོ། །དེ་བཞིན་དུ་རྒྱ་སྤོས་དང་། སྲི་ཐཱི་ཀ་དང་། སྒྲོན་ཤིང་དང་། དུག་མོ་ཡུངས་དང་། དེ་རྣམས་བསྐོལ་བ་ཡང་བླུད་དོ། །ཡང་ན་བོང་ང་དཀར་པོ་དང་། གླ་སྒང་དང་། ཤུ་དག་དང་། ཚ་བ་ལྔ་དང་དེ་རྣམས་བསྐོལ་བ་བླུད་དོ། །
ནུ་མའི་ཞོ་ལ་ནད་གཞི་གསུམ་གྱི་མཚན་མ་ནི་མ་ཞུ་བ་བེའུ་སྣབས་འབྱུང་ཞིང་དྲི་ང་ལ་ཆུ་དང་འདྲ་བར་སླན་ཏེར་འབྱུང་བ་དང་། ཕྱི་ས་སྲི་བ་དང་། མར་ཡང་དང་ཡང་རྒྱུན་མི་འཆད་པར་འབྱུང་བ་དང་། ལྦུ་བ་དང་བཅས་ཤིང་ནད་མདོག་སྣ་ཚོགས་སུ་འབྱུང་སྟེ། གཅིན་མདོག་ཀྱང་སེར་
བ་དང་། བསྐ་བར་འབྱུང་བ་དང་། རིམས་ཀྱིས་འདེབས་པ་དང་། ཁ་ཟས་ཡི་གར་མི་འོང་བ་དང་། སྐོམ་དད་ཆེ་བ་དང་། སྐྱུག་བྲོ་བ་དང་། སྒྲེགས་པ་སྐྱུར་པོར་འབྱུང་བ་དང་། བྱ་རྨྱང་བྱེད་པ་དང་། ཡན་ལག་ཆག་པ་སྙམ་བྱེད་པ་དང་། ཡན་ལག་བསྐྱོད་ཅིང་འདེགས་པ་