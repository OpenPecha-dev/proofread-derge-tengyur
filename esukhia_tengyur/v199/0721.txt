དེ་ལ་མགོ་བོའི་ནད་སྐྱེ་བའི་རྒྱུ་ནི་དུད་པ་དཀུ་བའི་ནང་དུ་འདུག་པ་དང་། ཉི་ཚན་ལ་འདུག་པ་དང་། ཁ་བ་གྲང་མོའི་ནང་དུ་འདུག་པ་དང་། ཆུ་ནང་དུ་རྩེ་བ་དང་། ཉིན་པར་གཉིད་མང་དུ་ལོག་པ་དང་། ནུབ་མོ་གཉིད་མ་ལོག་པ་དེས། རྔུལ་ལ་སོགས་པའི་ནད་སྐྱེད་པ་དང་།
མདུན་ནས་རླུང་གིས་ཕོག་པ་དང་། མཆི་མ་འབྱུང་བ་དགག་པ་དང་། ཧ་ཅང་དུ་དྲགས་པ་དང་། མགོ་ལ་སྲིན་བུ་ཡོད་པ་དང་། འབྱུང་བའི་ཤུགས་བགགས་པ་དང་། ཁུར་ལྕི་བ་ཁུར་བ་དང་། མགོ་ལ་བྱི་དོར་དྲགས་པ་དང་། བསྐུ་བྱུག་དྲགས་པ་དང་། གཞན་ལ་ཞེ་སྡང་ཆེན་པོ་སྐྱེད་
པ་དང་། དངོས་པོ་གཅིག་ལ་ཡུན་རིང་དུ་ལྟ་བ་དང་། མ་གོམས་པའི་ཟས་ཟོས་པ་དང་། དྲིང་བ་བསྣམས་པ་དང་། མ་ཞུ་བ་དང་། སྨྲ་བ་དྲག་པོ་ལ་སོགས་པའི་རྒྱུས་ནད་མགོ་བོའི་ནང་དུ་ཞུགས་ཏེ་ན་བར་བྱེད་དོ། །དེ་ལ་རླུང་ལས་གྱུར་པའི་མགོ་ནད་ཀྱི་རྟགས་ནི་མུར་འགྲམ་གཉིས་སུ་
ཟུག་ཅིང་ན་བ་དང་། སོའི་ཕྲེང་བ་རྣམས་ཕུག་པ་སྙམ་སེམས་པ་དང་། སྨིན་མཚམས་དང་། དཔྲལ་བ་ལྷུང་བ་སྙམ་སེམས་པ་དང་། རྣ་བས་སྒྲ་མི་ཐོས་པ་དང་། མིག་ཕྱུང་བ་སྙམ་དུ་ན་བ་དང་། མགོ་འདམ་པ་དང་། ཚིགས་རྣམས་བྱེ་བ་སྙམ་བྱེད་པ་དང་། རྩའི་དྲ་བ་
རྣམས་འཕར་བ་དང་། གཉའ་བ་དང་། འགྲམ་པ་འབྱར་བ་སྙམ་བྱེད་པ་དང་། གསལ་ཞིང་འཚེར་བ་མཐོང་མི་བཟོད་པ་དང་། སྣ་ཆུ་འཛག་པ་དང་། གློ་བུར་དུ་ལྡང་དུབ་པ་དང་། སྣུམ་གྱིས་བསྐུ་ཞིང་དུགས་དང་མགོ་བཅིང་བ་ལ་སོགས་པ་བྱས་ན་ཅུང་ཞིག་ཞི་ཞིང་མཉེན་པར་
འགྱུར་བ་ཡིན་ནོ། །མགོ་བོ་གཞོགས་ཕྱེད་ན་བའི་རྟགས་ནི་ཀླད་པའི་ཕྱེད་རབ་ཏུ་ན་བ་ཡིན་ཏེ། ཟླ་བ་ཕྱེད་ཕྱེད་དམ་ཟླ་བ་གཅིག་ན་སྟེ་དེའི་འོག་ཏུ་རང་ཉིད་ཞི་བར་འགྱུར་རོ། །ཚབས་ཆེར་སྐྱེས་ན་ནི་མིག་གམ་རྣ་བ་ལ་གནོད་པར་བྱེད་དོ། །མཁྲིས་པ་ལས་གྱུར་པའི་མགོ་ནད་ཀྱི་རྟགས་ནི་
མགོ་རབ་ཏུ་ན་བ་དང་། དབུགས་ཚ་ཞིང་དུ་བ་བྱུང་བ་སྙམ་སེམས་པ་དང་། ཚ་བ་དང་། ལུས་རྔུལ་བ་དང་། མིག་ཚ་འུར་འུར་པོར་འདུག་པ་དང་། བརྒྱལ་བ་དང་། ནུབ་མོ་དང་། གྲང་བའི་དུས་སུ་ཅུང་ཟད་བདེ་བ་རྣམས་ཡིན་ནོ། །བད་ཀན་ལས་གྱུར་པའི་ཀླད་པའི་ནད་ཀྱི་མཚན་མ་ནི་ཁ་