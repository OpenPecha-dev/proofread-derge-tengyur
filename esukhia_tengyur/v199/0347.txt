ཤིང་ཏོག་མ་དུ་ཀ་དང་། རྒུན་འབྲུམ་དང་། ཏུ་ཀཤྐི་ར་ཞེས་བྱ་བའི་སྨྱིག་རྐང་དང་། བ་ལ་དང་། པི་པི་ལིང་དང་འདི་རྣམས་མར་དང་སྦྱར་བ་བྱིན་ན་ཕན་ནོ། །ཡང་ན་ཏྲི་ཛ་ཏྲ་ཞེས་བྱ་བ་དྲི་སྣ་གསུམ་ཞོ་རེ་རེ་དང་། པི་པི་ལིང་སྲང་ཕྱེད་དང་། ཁ་
ར་དཀར་པོ་དང་། ཤིང་ཏོག་མ་དུ་ཀ་དང་། ཁར་ཛུ་ར་ཞེས་བྱ་བ་འབྲ་གོ་དང་འདི་རྣམས་ཞོ་རེ་རེ་ཞིབ་ཏུ་བཏགས་ལ་སྦྲང་རྩི་དང་རི་ལུ་བྱས་པ་ནི་སུག་སྨེལ་གྱི་རི་ལུ་ཞེས་བྱ་སྟེ། དེ་ལས་རན་པར་ཟོས་ན་རོ་ཙ་བར་བྱེད་དེ། ཁྲག་དང་མཁྲིས་པ་དང་། ལུད་པ་དང་། དབུགས་
མི་བདེ་བ་དང་། ཡི་ག་འཆུས་པ་དང་། སྐྱུགས་པ་དང་། བརྒྱལ་བ་དང་། སྐྱིགས་བུ་དང་། རྨོངས་པ་དང་མགོ་འཁོར་བ་དང་། གློ་གཅོང་ཟད་བྱེད་ཀྱི་ནད་དང་། གློ་འགྲམས་པའི་ནད་དང་། སྐད་ཉམས་པ་དང་། མཆིན་པ་ན་བ་དང་། སྐེམ་བྱེད་ཀྱི་ནད་དང་།
དྲེག་དང་། ལུད་པ་ཁྲག་ཏུ་འབྱུང་བ་དང་། སྙིང་དང་། རྩིབ་ལོགས་ན་བ་དང་། སྐོམ་དད་ཆེ་བ་དང་། རིམས་སྣ་ཚོགས་ལ་ཡང་ཕན་ནོ། །ལུད་པ་ཁྲག་ཏུ་འབྱུང་བ་ལ་ནི་བ་སྤྲུ་བ་མེ་ཏོག་དམར་པོ་ཅན་དང་། ཤ་ཁ་ར་དང་། འབྲས་ཐུག་པོ་ཆེ་དང་། སཱ་ལུ་
དམར་པོའི་ཕྱེ་མ་རྒུན་ཆུ་དང་། འོ་མ་དང་ཆུ་བཞིན་དུ་བསྐོལ་བའི་ནང་དུ་མར་བཏབ་པ་བླུད་དོ། །ཡང་ན་ཤིང་མངར་དང་། ཤིང་ཏོག་མ་དུ་ཀ་དང་། འབྲས་ཐུག་པོ་ཆེ་དང་། འོ་མར་སྦྱར་བའི་ཐུག་པ་བླུད་ན་ཕན་ནོ། །གློ་འགྲམས་ཏེ་ཁ་དང་སྣ་ལ་སོགས་པ་ལས་
ཁྲག་མང་པོ་ལུད་པ་ལ་ནི་ཁྲག་དང་། མཁྲིས་པའི་གསོ་བ་ཐམས་ཅད་བྱའོ། །གློ་འགྲམས་པའི་ལུད་པ་རླུང་གིས་ལམ་གཞན་དུ་སོང་སྟེ། ལུད་པ་མ་ཐོན་ཞིང་འགགས་པ་ལ་ནི། རའི་ཚིལ་རན་པར་བཞུས་ལ་ཆང་གི་ནང་དུ་རྒྱམ་ཚ་དང་ལྡན་པར་བྱས་ཏེ་བླུད་ན་ཕན་
ནོ། །གློ་འགྲམས་པ་དང་། ཉམས་སྟོབས་ཆུང་བ་དང་གློ་གཅོང་ཟད་བྱེད་དང་། གཉིད་མི་འོང་བ་དང་། མེ་དྲོད་རྣོ་ཆེས་པ་ལ་ནི་འོ་མ་བསྐོལ་ཏེ། སྤྲིས་མ་སྐ་བར་གྱུར་པའི་ནང་དུ་ཤ་ཁ་ར་དང་སྦྲང་རྩི་དང་། མར་དང་སྦྱར་བའི་བཟའ་བ་སྦྱིན་ནོ། །ཡང་ན་ཁ་ར་