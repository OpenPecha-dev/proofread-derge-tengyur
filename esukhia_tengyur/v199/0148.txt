གང་དགོན་དུང་ཆུ་ཉུང་ཤིང་ཆུང་བའི་ཡུལ་ནི་ནད་ཉུང་བ་ཡིན་ནོ། །ཡུལ་གང་ཤིང་དང་ཆུ་མང་བའི་གནས་དེ་ནི་ནད་མང་དུ་སྐྱེད་དོ། །དེ་གཉིས་མཉམ་པ་ནི་རན་པ་ཡིན་པར་ཤེས་པར་བྱའོ། །དེ་ལ་སེམས་ཅན་གྱི་ལུས་ལ་རྐང་སྙིམ་པ་གང་དང་། ཚིལ་སྙིམ་པ་དོ་དང་། ཞག་སྙིམ་པ་
གསུམ་དང་། གཅིན་སྙིམ་པ་བཞི་དང་། མཁྲིས་པ་སྙིམ་པ་ལྔ་དང་། བད་ཀན་སྙིམ་པ་དྲུག་དང་། ཕྱི་ས་སྙིམ་པ་བདུན་དང་། ཁྲག་སྙིམ་པ་བརྒྱད་དང་། དངས་མ་སྙིམ་པ་དགུ་དང་། ཆུ་སེར་སྙིམ་པ་བཅུ་དང་། དངས་མ་ཁྱོར་བ་གང་དང་། ལྷ་བ་ཁྱོར་བ་གང་དང་། ཁུ་ཆུ་ཁྱོར་བ་གང་
ཡོད་དོ་ཞེས་སློབ་དཔོན་དག་འཆད་དོ། །བུད་མེད་ལ་ནི་ཁྱད་པར་དུ་འོ་མ་སྙིམ་པ་དོ་དང་ཁྲག་སྙིམ་པ་བཞིས་མང་བ་ཡོད་དོ། །སྙིམ་པའི་ཚད་ནི་སྲང་གཉིས་ལ་ཁྱོར་གང་། སྲང་བཞི་ལ་སྙིམ་པ་གང་ངོ་། །གོང་དུ་སྨོས་པའི་ཚད་བསྟན་པ་དེ་དག་གིས་ནད་མེད་པ་ཐ་མལ་པར་འདུག་པ་ལ་བཤད་ཀྱིས་
ཁམས་མ་སྙོམས་པ་ལ་ནི་མ་ཡིན་ནོ། །དེ་ལ་ཕ་མ་གཉིས་ཀྱི་ཁུ་བ་དང་། ཁྲག་དང་། བུད་མེད་སྦྲུམ་པའི་གནས་སྐབས་དང་། བཟའ་བ་དང་། སྤྱོད་ལམ་དང་། མངལ་གྱི་གནས་དེ་དག་སྐྱོན་དང་བཅས་པས་བུའི་ལུས་ལ་ནད་ཀྱི་རང་བཞིན་བདུན་དུ་འགྱུར་ཏེ། རླུང་དང་། མཁྲིས་
པ་དང་། བད་ཀན་དང་། རླུང་དང་མཁྲིས་པ་དང་ལྡན་པ་དང་། རླུང་དང་བད་ཀན་དང་ལྡན་པ་དང་། མཁྲིས་པ་དང་བད་ཀན་དང་ལྡན་པ་དང་། དེ་གསུམ་འདུས་པ་དང་བདུན་ནོ། །གོང་མའི་ཁུ་བ་ལ་སོགས་པའི་གནས་སྐབས་སུ་ཅུང་ཞིག་ཆེ་ཆུང་དུ་གྱུར་ཞིང་མི་མཐུན་པ་བསྟེན་པས་རང་བཞིན་བདུན་པོ་
དེ་ཡང་ཤས་ཆེ་ཆུང་དུ་གྱུར་པ་ཡིན་ནོ། །དེ་ལ་ཐོག་མར་རླུང་གི་མཚན་ཉིད་བསྟན་ཏེ། རླུང་ཞེས་བྱ་བ་འདི་ནི་ནད་ཀྱི་གཞི་ཀུན་གྱི་ནང་ན་མཐུ་ཆེ་བ་ཡིན་ཏེ། ལུས་ཐམས་ཅད་དུ་ཁྱབ་པ་དང་། མྱུར་དུ་བྱེད་པ་དང་། སྟོབས་ཆེ་བ་དང་། ནད་གཞི་གཞན་རྣམས་འཁྲུག་པར་བྱེད་པ་དང་། སླ་རྩལ་
སོགས་པ་འབྱིན་པར་བྱེད་པ་དང་། རང་དབང་དུ་གྱུར་པ་དང་། ནད་མང་པོའི་གཞི་བྱེད་པ་ཡིན་ཏེ། ནད་ཐམས་ཅད་ཀྱི་ནང་ན་རླུང་འདི་སྟོབས་ཆེ་ཞིང་ཁྱད་པར་དུ་གྱུར་པ་ཡིན་ནོ། །དེས་ན་ཕ་མའི་ཁུ་ཁྲག་རླུང་ཤས་ཆེ་བ་ལས་བུ་ཡང་ཇི་སྲིད་འཚོའི་བར་དུ་རླུང་གི་མཚན་ཉིད་དང་ལྡན་པ་ཡིན་ཏེ། དེའི་