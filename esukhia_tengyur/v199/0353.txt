གཉེར་མ་དང་སྐྲ་དཀར་འཇོམས་པར་བྱེད་པ་ཡིན་ལ། ཟླ་བ་དྲུག་གི་བར་དུ་བསྟེན་ན། རྒན་པོ་ཡང་གཞོན་ནུར་འགྱུར་རོ། །གོང་དུ་སྨོས་པའི་སྨན་མར་དེ་དག་ནི་ཉམས་སྟོབས་ཆེ་ཞིང་མེ་དྲོད་ཆེ་བ་ལ་གཏང་བ་ཡིན་གྱི། ཉམས་སྟོབས་ཆུང་བ་དང་། མེ་དྲོད་
ཆུང་བ་ལ་ཡང་མ་ཡིན་ཏེ། དེ་ལྟར་དྲོད་ཆུང་བ་ལས་ནི་ཕྱི་ས་སླ་བ་འབྱུང་བ་ཡིན་ཏེ། དེ་ལ་ནི་གཅོང་ཆེན་པོ་གསོ་བའི་ཆོ་ག་རྣམས་བྱའོ། །རྩ་བ་བཅུ་པ་དང་། སྲན་མ་ཨད་མ་ཀུན་ཏ་དང་། ཤང་ཀ་པུཥྤ་དང་། ཟུར་པ་དང་། བ་ལ་དང་། ཧསྟི་པི་པི་ལིང་དང་། ཨ་
པ་མར་ག་དང་། པི་པི་ལིང་གི་རྩ་བ་དང་། ཀྲུ་ཏྲུག་ཏྲེས་དང་། ག་བྲའི་རྩ་བ་དང་། མ་ནུའི་རྩ་བ་དང་། འདི་རྣམས་སྲང་གཉིས་གཉིས་ཆམ་ཆོམ་བརྡུངས་པ་དང་། ནས་སྲང་དྲུག་ཅུ་རྩ་བཞི་དང་། ཨ་རུ་ར་བཟང་པོ་རྡོག་མ་བརྒྱ་དང་། ཆུ་སྲང་སུམ་བརྒྱ་ཉི་ཤུ་
དང་། འདི་རྣམས་ལྷན་ཅིག་བསྐོལ་ལ། ནས་ཚོས་པ་དང་། ཕྱིར་ཕྱུང་ལ་བཙགས་ཏེ། ཨ་རུ་ར་མ་གཏོགས་པ་ཚིགས་མ་བོར་ཏེ། ཨ་རུ་ར་བཙོས་པ་དེ་ཉིད་སྨན་ཁུ་དང་། བུ་རམ་སྲང་བརྒྱ་དང་། མར་སྲང་བརྒྱད་དང་། ཏིལ་མར་སྲང་བརྒྱད་དང་། པི་པི་ལིང་སྲང་བཞི་དང་། འདི་རྣམས་བསྐོལ་
ཏེ་བསྒྲངས་པའི་ནང་དུ་སྦྲང་རྩི་སྲང་བརྒྱད་བཏབ་པ་ནི། དྲང་སྲོང་རི་བྱིའི་ལྡེ་གུ་ཞེས་བྱ་སྟེ། དེ་ལས་རྟག་ཏུ་ཨ་རུ་ར་རྡོག་མ་གཉིས་གཉིས་དང་བཅས་པའི་ལྡེ་གུ་ཟོས་ན་བཅུད་ཀྱིས་ལེན་དུ་འགྱུར་ཏེ། གཉེར་མ་རངས་པ་དང་། སྐྲ་དཀར་མེད་ཅིང་མདོག་དང་། ཆེ་དང་།
སྟོབས་ཀྱང་འཕེལ་བར་བྱེད་དོ། །གཞན་ཡང་ལུད་པ་རྣམ་པ་ལྔ་དང་། ཟད་བྱེད་ཀྱི་ནད་དང་། དབུགས་མི་བདེ་བ་དང་། སྐྱིགས་བུ་དང་། རིམས་མི་བཟད་པ་དང་། སྐྲན་དང་། གཅིན་ནད་དང་། ཕོ་བའི་ནད་དང་། གཞང་འབྲུམ་དང་། སྙིང་ནད་དང་། ཡི་ག་
འཆུས་པ་དང་། ཆམ་པ་རྣམས་ལ་ཕན་ཏེ། དཔལ་བསྐྱེད་ཅིང་བཅུད་ཀྱིས་ལེན་གྱི་མཆོག་ཏུ་དྲང་སྲོང་ཆེན་པོ་རི་བྱིས་བཤད་པ་ཡིན་ནོ། །རྩ་བ་བཅུ་པ་དང་། བ་ལ་དང་། མུར་བ་དང་། སེར་པོ་རྣམ་གཉིས་དང་། པི་པི་ལིང་དང་། ཧསྟི་པི་པི་ལིང་དང་། པ་ཐ་