དང་། ཨ་ས་བའི་ཆང་དང་། ནས་ཆང་དང་། དེ་རྣམས་གང་ཡང་རུང་བ་འཐུངས་ན། སྐྱ་རྦབ་དང་། མཛེ་དང་། རིམས་དང་། མཆེར་པ་དང་། མགོ་འཁོར་བ་དང་། གཞང་འབྲུམ་དང་། མཚན་བར་རྡོལ་བ་དང་། རྨ་རྣགས་པ་དང་།
སྙིང་ནད་དང་། ཁུ་ཆུ་དང་། གཅིན་དང་། ཚ་བའི་ནད་ཞི་བར་བྱེད་དེ། དེ་བཞིན་དུ་སྐེམ་བྱེད་དང་། སྦྱར་བའི་དུག་དང་། དམུ་རྫིང་དང་། ལུད་པ་དང་། རྩ་བའི་ནད་དང་། ཁྲག་དང་། མཁྲིས་པ་དང་། སྐྲང་བ་དང་། སྐྲན་དང་། མགུལ་པའི་ནད་དང་། དེ་བཞིན་དུ་རྒྱུ་
རླུགས་དང་། མགོ་འཁོར་བ་ཡང་རི་ལུ་འདིས་འཇོམས་པར་བྱེད་དེ། ནད་ཐམས་ཅད་འཕྲོག་ཅིང་ཞི་བར་བྱེད་དོ། །རྒུན་འབྲུམ་དང་། པི་པི་ལིང་སྲང་བཅུ་དྲུག་བཅུ་དྲུག་དང་། ཤ་ཁ་ར་སྲང་ལྔ་བཅུ་དང་། དེ་བཞིན་དུ་ཤིང་མངར་དང་། བཅའ་སྒ་དང་། སྨིག་རྐང་དང་། འདི་
རྣམས་སྲང་གཉིས་གཉིས་ཕྱེ་མར་བྱས་ཏེ། སྐྱུ་རུ་རའི་འབྲས་བུའི་ཁུ་བ་སྲང་ལྔ་བརྒྱ་བཅུ་གཉིས་ཀྱི་ནང་དུ་བཅུག་སྟེ། མེ་ཆུང་ངུ་ལ་བསྐོལ་ཏེ་ལྡེ་གུར་གྱུར་པ་དང་ཕྱུང་ལ་བསྒྲངས་པའི་ནང་དུ། སྦྲང་རྩི་སྲང་སུམ་ཅུ་རྩ་གཉིས་དང་སྦྱར་བའི་ལྡེ་གུ་ལག་པའི་མཐིལ་དུ་བཞག་སྟེ། དེ་
ལས་ཞོ་གཉིས་གཉིས་ཟོས་ན། ཧ་ལི་མ་ཀ་ཞེས་བྱ་བའི་ནད་དང་། སྐྱ་རྦབ་དང་། མིག་སེར་རྣམས་སེལ་ཏོ། །ཡང་རྩ་བ་ལྔ་ཆུང་ངུའི་ཁུ་བ་དང་། རྒུན་འབྲུམ་དང་། སྐྱུ་རུ་ར་རང་གི་ཁུ་བ་དང་། བཟའ་བ་དང་། བཏུང་བ་དང་། ལྷན་ཅིག་སྦྱར་བ་བཏང་ན། སྐྱ་རྦབ་ཀྱི་
ནད་དང་། མིག་སེར་གྱིས་ཉམ་ཐག་པ་སེལ་ཏོ། །དེ་ལྟར་གོང་དུ་བསྟན་པ་དེ་དག་ནི་སྐྱ་རྦབ་ཀྱི་གསོ་བ་སྤྱིར་བསྟན་པ་ཡིན་ཏེ། དེ་བཞིན་དུ་སྨན་པ་མཁས་པས་ནད་སོ་སོའི་དམིགས་ཤེས་པར་བྱ་སྟེ། ཇི་ལྟར་མཐུན་མཐུན་དུ་སྦྱར་རོ། །རླུང་ལས་གྱུར་པའི་སྐྱ་རྦབ་ལ་ནི་
གོང་དུ་སྨོས་པ་བཞིན་དུ་སྣུམ་ཤས་ཆེར་སྦྱར་རོ། །མཁྲིས་པ་ལས་གྱུར་པ་ལ་ནི་ཁ་བ་དང་། བསིལ་བའི་བག་སྦྱར་རོ། །བད་ཀན་ལས་གྱུར་པ་ལ་ནི་རྩུབ་པ་དང་། ཚ་བ་དང་དྲོ་བའི་བག་སྦྱར་རོ། །འདུས་པ་ལས་གྱུར་པ་ལ་ནི་དེ་རྣམས་བསྲེས་པ་སྦྱར་རོ། །