དང་། ཁ་ཟས་ཉུང་ངུ་ཟོས་ཀྱང་བད་ཀན་གྱིས་ཉམ་ཐག་པ་དང་། དབུགས་རིང་དུ་འཐོན་ཅིང་འགེངས་ལ་འདུད་པ་ལྟར་བྱེད་པ་དང་། དང་པོ་དབུགས་རིང་པོ་འཐོན་པ་ལས་མཇུག་ཏུ་དབུགས་ཐུང་དུ་རྩེག་ཐབས་སུ་བྱུང་སྟེ་གདུང་བ་ལྟར་ཤུགས་འབྱིན་པ་དང་། དབུགས་ཐུང་ངུ་
འབྱིན་ཅིང་གནད་དུ་བསྣུན་པ་ལྟར་ཤིན་ཏུ་འདར་བ་དང་། རྩེའུ་ཆུང་འཁུམས་ཏེ་མགོ་ཤིན་ཏུ་བསྒུལ་དཀའ་བ་དང་། དཔྲལ་བ་ལ་རྔུལ་མང་པོ་མཆི་མའི་རྒྱུན་བཞིན་དུ་འབྱུང་བ་དང་། ལྷུ་ཚིགས་བྱེ་སྟེ་རྐང་ལག་འཆལ་བ་དང་། ཉམས་སྟོབས་ཆེ་ཡང་རུང་། ཆུང་ཡང་
རུང་ལྡང་བའི་ཚེ་དྲན་པ་ཉམས་ཤིང་འགྱེལ་པ་དང་། གན་རྐྱལ་དུ་ཉལ་ཞིང་རྐང་པ་ཡང་དང་ཡང་བརྐྱང་བསྐུམ་བྱེད་པ་དང་། རྩིག་པ་དང་མལ་ཆ་ལ་སོགས་པ་ལ་ལག་པ་འབྲུད་པ་དང་། དགོད་པའི་རྒྱུ་མེད་པར་དགོད་པ་དང་། རྒྱུ་མེད་པར་མྱ་ངན་བྱེད་པ་དང་། མཆུ་
དང་སོ་ལ་ལྕེས་ཡང་དང་ཡང་དུ་བལྡགས་པ་དང་། ལྕེས་ཡ་མཆུ་བལྡག་ཅིང་མྱོང་བར་བྱེད་ལ་རྐན་ཡང་དང་ཡང་གཏོགས་པ་དང་། ལུས་མདོག་ནག་པོ་དང་། སེར་པོ་དང་། དམར་སྐྱ་ལ་སོགས་པར་ཡང་དང་ཡང་འགྱུར་བ་དང་། སྨན་པ་དང་། ཟས་དང་། སྨན་དང་།
བཏུང་བ་དང་། བླ་མ་དང་། བཤེས་གཉེན་རྣམས་ལ་ཞེ་སྡང་སྐྱེས་པ་ནི་འཆི་བདག་གི་དབང་དུ་གྱུར་པ་ཡིན་ནོ། །སྐྱེས་བུ་གང་མེའི་དྲོད་ཆུང་བ་དང་། སེམས་མལ་གཅིག་ན་མི་གནས་པ་དང་། མདོག་འགྱུར་བ་དང་། རྟག་ཏུ་མྱ་ངན་གྱིས་སེམས་གདུང་བ་
ནི་མི་འཚོའོ། །ནད་པའི་སྔོན་དུ་བསྔོས་པའི་ཟས་དང་། གཏོར་མ་བྱ་རོག་གིས་མི་འདོད་པ་དང་། བཅུད་ཀྱིས་ལེན་ལ་སོགས་པའི་གཞི་མེད་པར་བློ་བུར་དུ་མཁས་པར་འགྱུར་བ་དང་། ལུས་ཤ་རྒྱས་པ་དང་། གཟི་བྱིན་དང་མདངས་དང་ལྡན་ཞིང་མཛེས་པ་དང་། དཔལ་
ཐོབ་པར་བྱེད་པ་དང་། གལ་ཏེ་སྔར་ཐོབ་པ་ལས་ཉམས་པ་དེ་ནི་གཤིན་རྗེའི་ཁྱིམ་དུ་འཇུག་པ་ཡིན་ནོ། །སྐྱེས་བུ་གང་ལ་སྐྱོན་གྱི་རྣམ་པ་རླུང་དང་། མཁྲིས་པ་དང་། བད་ཀན་གསུམ་དང་། ཡོན་ཏན་གྱི་རྣམ་པ་རྡུལ་དང་། མུན་པ་དང་། སྙིང་སྟོབས་གསུམ་