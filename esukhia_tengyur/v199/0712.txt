ཡིན་ན་ཡང་གལ་ཏེ་ཕྱུང་བ་ལྟ་ན་ནི་སྣུམ་པ་དང་། མངར་བ་དང་། བསིལ་བའི་རིམ་པ་རྣམས་བྱས་ན་ཕན་ནོ། །སོ་ནད་ཁྲག་མང་དུ་བྱུང་སྟེ་གྲང་བ་ལ་སོགས་པས་ཉེས་པ་ལྟ་ན་ནི་གླ་སྒང་དང་། ཨརྫུ་ནའི་ཤུན་པ་དང་། འབྲས་བུ་གསུམ་དང་། སྲི་ཡང་ཀུ་དང་། སྐྱེར་ཁཎྜ་དང་།
བཅའ་སྒ་དང་། དེ་རྣམས་ཀྱི་ཕྱེ་མ་སྦྲང་རྩི་དང་བཅས་པས་གདབ་པའམ་སྨན་དེ་ཉིད་བསྐོལ་བའི་ཁུ་བ་མཁུར་བར་སྤོ་བར་བྱ་བ་དང་། སྨན་མངར་བའི་སྡེ་ཚན་ཏིལ་མར་དང་སྦྱར་བས་སྣར་བླུགས་པ་རྣམས་བྱའོ། །སོ་རྙིལ་གྱི་ནད་ཨུ་པ་ཀུ་ཤ་ཞེས་བྱ་བ་ལ་ནི་ཆུ་ཚན་མཁུར་བར་བཅངས་
ཏེ་དུགས་བྱའོ། །དེ་ནས་དཀྱིལ་འཁོར་གྱི་དབྱིབས་འདྲ་བ་དང་། ཤིང་ཤ་ཁའི་ལོ་མ་འདྲ་བའི་མཚོན་གྱིས་ལན་མང་དུ་བྲུད་པར་བྱའོ། །དེའི་འོག་ཏུ་མར་གྱི་སྙིང་ཁུ་སྦྲང་རྩི་དང་སྦྱར་བས་བསྐུའོ། །རྒྱ་སྐྱེགས་དང་། པྲི་ཡང་ཀུ་དང་། རྨ་ཤིང་དང་། རྒྱམ་ཚ་དང་། བཙག་དང་། རུ་རྟ་
དང་། བཅའ་སྒ་དང་། ན་ལེ་ཤམ་དང་། ཤིང་མངར་དང་། སྐྱེར་ཁཎྜ་དང་། དེ་རྣམས་བསྐོལ་བའི་ཁུ་བ་དྲོ་འཇམ་ཙམ་མཁུར་བ་སྤོ་ཞིང་བཅངས་ཏེ། དེའི་འོག་ཏུ་མར་གྱི་སྙིང་ཁུའམ་ཏིལ་མར་གང་ཡང་རུང་བ་མཁུར་བར་བཅིང་ངོ་། །སྨན་མངར་བའི་སྡེ་ཚན་དང་མར་སྦྱར་བ་
ནི་སྣ་སྨན་དང་མཁུར་བར་བཅང་བར་བཟང་ངོ་། །སོ་ནད་འབུར་བ་ཞེས་བྱ་བ་ལ་ནི་ཐོག་མར་དུགས་བྱས་ལ། དེའི་འོག་ཏུ་བཅད་པ་དང་། དབུག་པ་དང་། བྲུད་པ་རྣམས་བྱའོ། །དེ་ནས་ཤིང་མངར་དང་། སྭརྫི་ཀ་དང་། བཅའ་སྒ་དང་། རྒྱམ་ཚ་དང་། དེ་རྣམས་ཀྱི་ཕྱེ་མས་གདབ་པོ། །
སོ་རྙིལ་གྱི་འབྲས་ནད་ལ་ནི་སྨན་ཚ་བ་དང་། རྣོ་བ་དང་། དྲོ་བ་དང་། རྩུབ་པ་རྣམས་ཀྱིས་མཁུར་བ་བཅང་བ་དང་། བསྐུ་བ་རྣམས་བྱའོ། །པུ་ཙེ་ཤེལ་དང་། རུ་རྟ་དང་། བ་སྤྲུ་བ་དང་། སྐྱེར་པ་དང་། དེ་རྣམས་ཀྱི་ཕྱེ་མས་བྲུད་པར་བྱའོ། །སྨན་བསིལ་བའི་ནུས་པ་དང་ལྡན་པས་སྨིན་
དུ་མི་གཞུག་པར་མཚོན་གྱིས་བསྲུང་ངོ་། །གལ་ཏེ་སྨིན་པ་ལྟ་ན་ནི་མཚོན་གྱིས་དབྲལ་ལ་ཚོས་པ་ཉིད་དུ་བསྲེག་གོ། །རྙིལ་གྱི་ནད་ཁོང་སྟོང་ཞེས་བྱ་བ་ལ་ནི་ཐོག་མར་མཚོན་གྱིས་བཅད་པ་འམ་བྲུད་དེ་དེའི་འོག་ཏུ་སེང་ཕྲོམ་དང་། གླ་སྒང་དང་། ཤུ་ཏི་དང་། འབྲས་བུ་གསུམ་དང་།