གན་དྷ་བྷ་དྲ་དང་། ཨུཏྤ་ལ་དང་། ནཱ་ག་པུཥྤ་དང་། ག་པུར་དང་། ཤིང་མངར་དང་། བཙག་ཡུག་སྣམ་རྣམས་ཀྱི་ཕྱེ་མས་མིག་སྨན་བྱས་ན་ཕན་ནོ། །དངུལ་རྡོ་དང་། སྤངས་མ་ཆ་ལྔ་ལྔ་དང་། ཀར་ཀ་ཏ་སྲིང་གི་དང་། སྐྱུ་རུ་རའི་འབྲས་བུ་ཆ་གསུམ་གསུམ་དང་།
ཤེལ་དང་། ག་པུར་ཆ་རེ་རེ་དེ་རྣམས་ཀྱི་ཕྱེ་མས་བསྐུས་ན་རབ་རིབ་འཇོམས་སོ། །ཞུན་མར་དང་། མར་གྱི་བཞི་འགྱུར་གྱི་འོ་མ་དང་། འཚོ་བྱེད་སྡེ་བཅུ་དང་། ཁ་ར་དཀར་པོ་དང་། ཨུཏྤལ་སྔོན་པོ་ཞོ་གཉིས་གཉིས་བསྐོལ་བའི་མར་གྱིས་སྣར་བླུགས་པའི་སྨན་ཡང་བྱའོ། །བད་
ཀན་ལས་གྱུར་པའི་རབ་རིབ་ཀྱི་སྨན་ལ་ནི་སླེ་ཏྲེས་བསྐོལ་བའི་ཁུ་བའི་ནང་དུ་འབྲས་བུ་གསུམ་དང་། པི་པི་ལིང་དང་། མར་ལྷན་ཅིག་བསྐོལ་བའི་མར་གྱིས་སྣུམ་ཆོས་བྱས་ལ། དེའི་འོག་ཏུ་གཏར་གས་ཁྲག་དབྱུང་ངོ་། །དེ་ནས་དན་ཏི་དང་། དུར་བྱིད་བསྐོལ་བའི་ནང་དུ་གླ་གོར་ཞོ་ཤ་
དང་། ཨ་རུ་ར་དང་། བཅའ་སྒ་དང་། པི་པི་ལིང་གི་ཕྱེ་མས་བཏབ་ལ་བཀྲུ་སྨན་དུ་བླུད་དོ། །རྩ་བ་བཅུ་བསྐོལ་བའི་ནང་དུ་ཧྲི་བེ་ར་དང་། ཐང་ཤིང་དང་། སེར་པོ་རྣམ་གཉིས་དང་། པི་པི་ལིང་དང་། དེ་རྣམས་འོ་མ་དང་། ཏིལ་མར་དང་བསྐོལ་བའི་མར་གྱི་སྣ་སྨན་གཏང་ངོ་། །ཡང་
ན་དུང་དང་། པྲི་ཡང་ཀུ་དང་། ལྡོང་རོས་དང་། ཚ་བ་གསུམ་དང་། འབྲས་བུ་གསུམ་དང་། དེ་རྣམས་ཀྱིས་རི་ལུར་བྱས་པ་ནི་དྲི་མ་མེད་པ་ཞེས་བྱ་བའི་རི་ལུ་ཡིན་ཏེ་མིག་ལ་བསྐུས་ན། མིག་དང་ཞིང་དྲི་མ་མེད་པར་འགྱུར་རོ། །ཡང་ན་ལྕགས་ནག་པོའི་ཕྱེ་མ་དང་། ཚྭ་བ་གསུམ་དང་།
རྒྱམ་ཚ་དང་། འབྲས་བུ་གསུམ་དང་། དེ་རྣམས་རི་ལུར་བྱས་པ་ནི་ཁུ་བྱུག་ཅེས་བྱ་བའི་རི་ལུ་ཡིན་ཏེ། མིག་ལ་བསྐུས་ན་མིག་གསལ་བར་བྱེད་དོ། །ཡང་ན་རི་བོང་དང་། བོང་བུ་དང་། གླང་དང་། སེང་གེ་དང་། རྔ་མོ་དང་། དེ་རྣམས་ཀྱི་སོ་དང་། འཕྲལ་བའི་རུས་པ་དང་། བ་
ལང་དཀར་པོའི་སྤུ་དང་། ན་ལེ་ཤམ་དང་། དུང་དང་། ཙནྡན་དཀར་པོ་དང་། རྒྱ་མཚོའི་ལྦུ་བ་དང་། དེ་རྣམས་བཏགས་པའི་ཕྱེ་མ་བུད་མེད་ཀྱི་ནུ་ཞོ་དང་སྦྱར་བའི་རི་ལུར་བྱས་ཏེ་མིག་ལ་བསྐུས་ན་རབ་རིབ་དང་ལིང་ཏོག་ལས་རྒྱལ་བར་བྱེད་དོ། །ཁྲག་ལས་གྱུར་པའི་རབ་རིབ་ལ་མཁྲིས་