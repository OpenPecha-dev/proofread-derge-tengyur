ཡང་ན་གསེར་ཉི་ཚེ་དང་། ཤུ་དག་དང་། མར་དང་། སྦྲང་རྩི་དང་། ཁ་ར་དཀར་པོ་དང་། འདི་རྣམས་གང་ཡང་རུང་བ་དང་ལྡན་པར་འབྲས་བུ་གསུམ་གྱི་བཅུད་ཀྱིས་ལེན་ཟླ་བ་གཅིག་གི་བར་དུ་བསྟེན་ན་ནད་ཐམས་ཅད་འཇོམས་པར་བྱེད་དོ། །དྲན་པ་དང་། ཡིད་གཞུངས་པ་དང་། བློ་སྐྱེད་
པར་བྱེད་དོ། །མན་དུ་ཀ་པར་ཎི་རང་གི་ཁུ་བའི་ནང་དུ་ཤིང་མངར་གྱི་ཕྱེ་མ་བཏབ་སྟེ། མེའི་དྲོད་ཇི་ལྟ་བ་བཞིན་དུ་འོ་མ་དང་ལྷན་ཅིག་སྦྱར་བར་བྱའོ། །སླེ་ཏྲེས་བསྐོལ་བའི་ཁུ་བའི་ནང་དུ་སླེ་ཏྲེས་ཀྱི་མེ་ཏོག་དང་། རྩ་བའི་ཕྱེ་མ་བཏབ་པ་དང་། ཤང་ཁ་པུཥྤ་བསྐོལ་བའི་ནང་དུ་དེ་ཉིད་ཀྱི་རྩ་བ་
དང་། མེ་ཏོག་གི་ཕྱེ་མ་བཏབ་པ་སྦྱར་ན་ཚེ་སྦྱིན་པར་བྱེད་པ་དང་། ནད་འཇིག་པར་བྱེད་པ་དང་། སྟོབས་དང་། མདོག་དང་། མེའི་དྲོད་དང་། སྐད་གསལ་བར་བྱེད་པ་དང་། ཡིད་གཞུངས་པར་བྱེད་པ་དང་། བཅུད་ཀྱིས་ལེན་གྱི་སྦྱོར་བ་ལ་དེ་དག་ལས་ཁྱད་པར་དུ་ཤང་ཁ་པུཥྤའི་སྦྱོར་བ་བསྟེན་
པར་བྱའོ། །སྤངས་མ་དང་། པུ་ཙེ་ཤེལ་དང་། པ་ཡ་སྱ་དང་། ཤིང་མངར་དང་། ཙནྡན་དང་། ཐལ་ཏྲེས་དང་། ཤུ་དག་དང་། འབྲས་བུ་གསུམ་དང་། ཚ་བ་གསུམ་དང་། སེར་པོ་རྣམ་གཉིས་དང་། པ་ཏོ་ལའི་རྩ་བ་དང་། རྒྱམ་ཚ་དང་། འདི་རྣམས་ལེགས་པར་བཏགས་ཏེ། མར་
སྲང་ལྔ་བརྒྱ་རྩ་བཅུ་གཉིས་དང་། ཤང་ཁ་པུཥྤ་བསྐོལ་བའི་ཁུ་བ་སྲང་སྟོང་ལྔ་བརྒྱ་སུམ་ཅུ་རྩ་དྲུག་འོ་མ་དང་ལྷན་ཅིག་བསྐོལ་ཏེ་མར་ལུས་པ་ལས་ཉེ་བར་སྦྱར་བར་གྱུར་ན་གླེན་པ་ཡིན་ན་ཡང་ཚིག་ལ་དབང་བ་དང་། ཐོས་པ་འཛིན་པ་དང་། སྤོབས་པ་ཆེ་བ་དང་། ནད་མེད་པར་འགྱུར་རོ། །
པདྨའི་རྩ་བ་དང་། རྩ་ལག་དང་། པདྨ་གེ་སར་རྣམས་འོ་མ་དང་ལྷན་ཅིག་བསྐོལ་ཏེ་མར་ལུས་པ་ལས་གསེར་གྱི་བུམ་པའི་ནང་དུ་བཅུག་པ་དེ་ནི་པདྨ་རྣམ་ལྔའི་བཅུད་ཀྱིས་ལེན་ཞེས་བྱའོ། །ཞེས་ས་སྟེང་ཀུན་ཏུ་གྲགས་སོ། །དེ་ལ་ཚུལ་བཞིན་བསྟེན་ན་སྐྱེས་བུའི་ཉམས་འཇིག་པ་དང་།
ཟད་པ་ཡང་སྐྱེད་པར་བྱེད་དོ། །ཨུཏྤ་ལའི་སྡོང་བུ་དང་། རྩ་བ་དང་། ལོ་མ་དང་། གེ་སར་མར་དང་འོ་མ་དང་ལྷན་ཅིག་བསྐོལ་ཏེ་མར་ལུས་པ་ལས་དེ་གསེར་གྱི་སྣོད་ཀྱི་ནང་དུ་བཅུག་པ་དེ་ཡང་ཨུཏྤ་ལ་རྣམ་པ་ལྔ་ཞེས་བྱ་བའི་སྦྱོར་བ་ཞེས་ས་སྟེང་ཀུན་ཏུ་གྲགས་པའི་སྦྱོར་བ་གཉིས་པ་ཡིན་ཏེ། བྱོལ་