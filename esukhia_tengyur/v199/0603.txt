དེ་ལ་འཚེ་བའི་བདག་ཉིད་ཅན་གྱི་གདོན་ལ་ནི་དུད་པས་བདུག་པ་དང་། གྲུབ་པའི་སྔགས་ཡང་དང་ཡང་བཟླས་པས་ཞི་བར་བྱའོ། །འདོད་པ་ལ་དགའ་བ་དང་། གཏོར་མ་འདོད་པ་ལ་ནི་ཇི་ལྟར་འདོད་པ་བཞིན་དུ་གཏོར་མ་སྦྱིན་ནོ། །དེ་ལ་གསོར་རུང་བའི་གདོན་ལ་ནི་ཁང་ཐོག་དབེན་
པར་ཆག་ཆག་དང་། སྐྱོང་ནུལ་བྱས་པའི་སྟེང་དུ་བྱིས་པ་བཞག་ལ་ཞག་གསུམ་གྱི་བར་དུ་མེ་མ་ཤི་བར་བཞག་སྟེ་ཐལ་བས་བྱིས་པའི་མཐའ་ནས་བསྐོར་བས་མེ་ཏོག་དང་ལོ་མ་དང་འབྲས་བུ་དང་། ཁ་ཟས་དང་ཡུངས་ཀར་གྱིས་ཆལ་པར་བཀྲམ་ལ་གདོན་འཇོམས་པའི་ཡུངས་ཀར་དང་སྐེ་ཚེའི་འབྲུ་མར་གྱི་མེ་
མར་སྦར་ན་སྡིག་པ་སེལ་བར་བྱེད་དོ། །ལས་བྱེད་པའི་གཡོག་ཀྱང་འཁྲིག་པ་དང་། ཤ་དང་ཆང་ལས་ལྡོག་པར་བྱའོ། །དེ་ནས་བྱིས་པ་མར་རྙིང་པས་བསྐུ་བྱུག་བྱས་ལ། ཆུ་དྲོ་འཇམ་ཙམ་གྱིས་ཁྲུས་བྱས་ཏེ། དེའི་འོག་ཏུ་བ་བླ་དང་། ནིམ་པ་དང་། ཨག་ནི་མེན་ཐ་དང་། དོང་ག་དང་། པ་རི་བྷ་ཏྲ་
ཞེས་བྱ་བ་མནྡ་ར་དང་། ཀ་ཊ་ཀ་དང་། འཛམ་བུ་དང་། ཏ་མ་ལ་དང་། བུ་དི་ཀ་དང་། ལྕམ་པ་དང་། ཨ་པ་མརྒ་དང་། པི་པི་ལིང་དང་། ཤི་ཀྲུ་མངར་པོ་དང་། ཀ་ཀ་ཛང་ག་དང་། གེ་རི་ཀར་ནི་ཀ་དཀར་པོ་དང་། ཀ་པིད་ཐ་དང་། འོ་མ་ཅན་གྱི་ཤིང་ལྔ་དང་། ཀ་རཉྫ་དང་། ཀ་དམ་
པ་དང་། དེ་རྣམས་སྦྱར་བའི་དུད་པས་བདུག་གོ། །ཡང་ན་གུང་དང་། སྟག་དང་། སྦྲུལ་དང་། སེང་གེ་དང་། དྲེད་དང་དེ་རྣམས་ཀྱི་པགས་པ་མར་དང་བསྲེས་པའི་དུད་པས་བདུག་པ་འམ། ཡང་ན་པུ་ཏི་ཀ་རཉྫའི་རྩ་བ་ལ་སོགས་པའི་ཡན་ལག་བཅུ་པ་དང་། ཡུངས་ཀར་དང་།
ཤུ་དག་དང་། གོ་བྱེ་དང་། ཏི་མུ་ས་དང་། རུ་རྟ་དང་། དེ་རྣམས་མར་དང་སྦྱར་བའི་དུད་པས་བདུགས་ན་ཡང་གདོན་ཐམས་ཅད་ལས་རྣམ་པར་གྲོལ་བར་བྱེད་དོ། །ཡང་ན་ཡུངས་ཀར་དང་། ནིམ་པའི་ལོ་མ་དང་། ཨ་ཤ་ཁུ་རའི་རྩ་བ་དང་། ཤུ་དག་དང་། སྟག་པའི་ལོ་
མ་དང་། དེ་རྣམས་མར་དང་སྦྱར་བའི་དུད་པས་བདུགས་ན་ཡང་གདོན་ཐམས་ཅད་སེལ་ལོ། །ཡང་ན་གླང་གི་རྭ་དང་སྤུ་དང་། རུས་པ་དང་། པགས་པ་དང་། བྱི་ལའི་རྟུག་པ་དང་། ནིམ་པའི་ལོ་མ་དང་། ནིམ་པའི་ཐང་ཆུ་དང་། པུ་ཙེ་ཤེལ་དང་། སྤྲ་ཚིལ་དང་། བྲི་ཧ་ཏི་རྣམ་གཉིས་