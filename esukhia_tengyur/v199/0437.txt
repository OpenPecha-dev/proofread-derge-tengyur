དག་དང་། ཨ་རུ་ར་དང་། འདི་རྣམས་བསྐོལ་བའི་ཁུ་བའམ། ཡང་ན་བཏགས་པའི་ཕྱེ་མ་ཆུ་དྲོན་དང་སྦྱར་བ་འཐུངས་ན་བད་ཀན་ལས་གྱུར་པའི་འཁྲུ་བ་སེལ་ཏོ། །ཡང་ན་ཁ་རུ་ཚ་དང་། ཚ་བ་གསུམ་དང་། ཤུ་དག་དང་། ཤིང་ཀུན་དང་། བོང་ང་
དཀར་པོ་དང་། འདི་རྣམས་ཕྱེ་མར་བྱས་ཏེ་ཆུ་དྲོན་དང་ལྷན་ཅིག་འཐུངས་ན་བད་ཀན་ལས་གྱུར་པའི་འཁྲུ་བས་ཉམ་ཐག་པ་སེལ་ཏོ། །ཀ་པིད་ཏའི་རྐང་དང་། ཚ་བ་གསུམ་གྱི་ཕྱེ་མ་སྦྲང་རྩི་དང་ལི་ཁར་དང་སྦྱར་བའི་ལྡེ་གུའམ། ཡང་ན་ཀད་པ་ལའི་ཕྱེ་མ་སྦྲང་རྩི་དང་སྦྱར་བའི་
ལྡེ་གུ་བལྡགས་ན་བད་ཀན་ལས་གྱུར་པའི་ཁོང་པའི་འཁྲུ་བ་ལས་གྲོལ་ལོ། །ཡང་ན་པི་པི་ལིང་དང་སྦྲང་རྩིར་སྦྱར་བའི་ལྡེ་གུ་ཟོས་ན་ཕན་ཡོན་གོང་མ་དང་འདྲའོ། །ཡང་ན་ཙི་ཏྲ་ཀའི་ཕྱེ་མ་དར་བ་དང་སྦྱར་བ་བཏུང་བའམ། ཡང་ན་བིལ་བ་གཞོན་ནུ་གཅིག་པུ་ཟོས་ན་ཡང་ཁོང་
པའི་འཁྲུ་བ་སེལ་ཏོ། །ཡང་ན་པ་ཏ་དང་། མོན་ཛ་ར་དང་། གླ་སྒང་དང་། ད་ཏ་ཀི་དང་། བིལ་བ་དང་། དོང་ག་དང་། འདི་རྣམས་ཀྱི་ཕྱེ་མ་དར་བ་དང་བུ་རམ་དུ་སྦྱར་བ་འཐུངས་ན་བད་ཀན་ལས་གྱུར་པའི་འཁྲུ་བ་ཤིན་ཏུ་ཚབས་ཆེ་བ་ཡང་སེལ་ཏོ། །ལ་ལ་ཕུད་དང་།
པི་པི་ལིང་གི་རྩ་བ་དང་། དྲི་རྣམ་བཞི་དང་། དོང་ག་དང་། ན་ལེ་ཤམ་དང་། ཀྲུ་ཏྲུག་ཏྲེས་དང་། བ་ལ་ཀ་དང་། ཟི་ར་དང་། འུ་སུ་དང་། ཁ་རུ་ཚ་དང་། འདི་རྣམས་ཆ་མཉམ་པ་དང་། ད་ཏྲིག་དང་། ད་ཏ་ཀི་དང་། པི་པི་ལིང་དང་། བིལ་བ་དང་། བལ་པོ་
སེའུ་དང་། ཏི་མུ་ས་དང་། འདི་རྣམས་ལ་ལ་ཕུད་ཀྱི་སུམ་འགྱུར་དང་། ཁ་ར་དཀར་པོ་ལ་ལ་ཕུད་ཀྱི་དྲུག་འགྱུར་དང་། ཀ་པིད་ཏ་ལ་ལ་ཕུད་ཀྱི་བརྒྱད་འགྱུར་དང་འདི་རྣམས་ཀྱི་ཕྱེ་མ་བྱས་པ་ནི་ཀ་པིད་ཏའི་ཆ་བརྒྱད་པའི་ཕྱེ་མ་ཞེས་བྱ་སྟེ། དེ་ལས་རན་པར་འགམས་ན་བད་
ཀན་ལས་གྱུར་པའི་འཁྲུ་བ་དང་། ཕོ་བའི་ནད་དང་། སྐེམ་བྱེད་ཀྱི་ནད་དང་། ལྐོག་མའི་ནད་དང་། ལུད་པའི་ནད་དང་། དབུགས་མི་བདེ་བ་དང་། ཁོང་པའི་དྲོད་ཉམས་པ་དང་། གཞང་འབྲུམ་དང་། སྣ་ཆུ་འཛག་པ་དང་། ཡི་ག་འཆུས་པ་རྣམས་སེལ་ཏོ། །