འགྲངས་ཆེས་པ་ལ་འཇམ་རྩི་མས་བཏང་ནས་ཕྱིར་མ་བྱུང་བའི་མཚན་མ་ནི། སྐྱུག་བྲོ་བ་དང་། བརྒྱལ་བ་དང་། ཡི་ག་འཆུས་པ་དང་། སྙོམ་པ་དང་། གཟེར་བ་དང་། རྨྱ་བ་དང་། ཡན་ལག་བརྡུང་བརྡུང་བ་སྙམ་བྱེད་པ་དང་། གཞན་ཡང་མ་ཞུ་བའི་མཚན་མ་རྣམས་འབྱུང་ཞིང་ལུས་ཚ་
བར་བྱེད་དེ། དེ་ལ་ནི་སྨན་རྣོ་བ་བསྐོལ་བའི་ནང་དུ་ལན་ཚྭའི་ཕྱེ་མ་བཏབ་པ་བླུད་དེ་ཞུ་བར་གྱུར་པ་དང་། བཀྲུ་སྨན་འཇམ་པོ་བཏང་ལ་དར་བ་ལས་གཞི་བླངས་པའི་བཟའ་བ་དང་བཏུང་བ་ཕན་ནོ། །འཇམ་རྩི་མས་གཏོང་བ་དེ་ཕྱི་ས་དང་གཉིས་འདྲེས་ནས་ནང་དུ་སོགས་ཤིང་ཕྱིར་འབྱུང་དུ་མི་འདོད་པའི་
མཚན་མ་ནི་ཕྱི་ས་དང་གཅིན་དང་། རླུང་འགགས་པས་ཉམ་ཐག་པ་དང་། ལུས་ལྕི་བ་དང་། ལྟོ་སྦོ་བ་དང་། རོ་སྟོད་འཛིངས་པ་རྣམས་ཡིན་པར་ཤེས་པར་བྱ་སྟེ། དེ་ལ་ནི་སྣུམ་པ་དང་དུགས་དང་། རེང་བུ་མས་གཏོང་བ་དང་། དུར་བྱིད་དང་། བིལ་བ་ལ་སོགས་པ་གོང་དུ་སྨོས་པའི་
སྦྱོར་བས་ནི་རུ་ཧ་དང་། ཨ་ནུ་བ་ས་ན་མས་གཏང་ངོ་། །ཡང་ན་རྟུག་པ་འགགས་པའི་ཆོ་གར་བཤད་པ་བཞིན་བྱ་སྟེ་ཞི་བར་བྱའོ། །ཁ་ཟས་མ་ཟོས་ཏེ་ལྟོགས་པ་དང་། གཞང་ཚོ་སྟེ་ལྟོགས་པ་དང་། ཐུག་པའམ་ཡང་ན་ཉུང་ངུ་འཐུང་བ་ལ་འཇམ་རྩི་ཤུགས་དྲག་པོས་མས་གཏང་བར་བྱས་ན་རོ་
སྟོད་དུ་འབྱུང་ཞིང་དེ་ནས་མགྲིན་པར་འབྱུང་སྟེ། མགོ་བོའི་བུ་ག་སྣ་ཚོགས་སུ་འབྱུང་བར་འགྱུར་རོ། །དེ་ལྟར་བྱུང་བ་ནི་ནས་དང་། དུར་བྱིད་དང་། རྒྱ་ཤུག་དང་། རྒྱ་སྲན་དང་། འདི་རྣམས་བ་གཅིན་དང་། ཏིལ་མར་དང་། ཚུལ་བཞིན་དུ་བསྒྲུབས་པ་ལ་ནི་རུ་ཧ་དང་། འཇམ་རྩི་མས་གཏང་
བར་བྱའོ། །འཇམ་རྩི་མས་གཏོང་བ་དེ་མགུལ་བར་བྱུང་བ་ལ་ནི་མགུལ་བ་བསྡམས་པ་དང་། བཅིང་བ་དང་། བཀྲུ་སྨན་གཏང་བ་དང་། སྐྱུག་པ་འཇོམས་ཤིང་སྨན་གྱིས་བཟློག་པར་བྱའོ། །འཇམ་རྩི་དེ་མ་ཚོས་པར་བཏང་ན་ནི་གཞང་གི་ནང་དུ་ཡོག་པ་ལྟར་འདུག་ཅིང་། རྒྱུ་སྲང་རྣམས་སུ་
ཚུལ་བཞིན་མི་འགྲོ་སྟེ། དེ་ཡང་ཟུག་གཟེར་ཆེ་ལ་རྨོངས་བག་ཏུ་འདུག་ཅིང་གཡའ་བ་དང་། སྐྲང་བར་བྱེད་དོ། །དེ་ལ་ནི་སྨན་རྣོ་བ་མས་གཏོང་བ་འམ། དེ་བཞིན་དུ་ཨརྐའི་ལོ་མ་བསྐོལ་བའི་ཏིལ་མར་དང་བསྒྲུབས་པས་མས་གཏོང་ངོ་། །འཇམ་རྩི་ནང་དུ་གཏོང་ཁར་རླུང་ལེགས་པར་མ་བྱུང་སྟེ། སྦུ་བུའི་