དང་། ཉེའུ་ཤིང་དང་། ཟི་ར་རྣམ་གཉིས་དང་། པ་ཡ་སྱ་དང་། ཤྲ་བ་ནི་དང་། མོན་སྲན་སྡེའུ་དང་། ཤིང་པི་ལུ་དང་། མོན་སྲན་གྲེའུ་གསུམ་གྱི་ལོ་མ་དང་། དེ་རྣམས་བཏགས་པའི་ཕྱེ་མ་དང་ལྷན་ཅིག་ཡང་བསྐོལ་ཏེ་མར་ལུས་པ་ལས་འཐུངས་ན་རླུང་
དང་མཁྲིས་པ་ལས་གྱུར་པའི་ནད་འཇོམས་པར་བྱེད་དེ་བུ་སྦྱིན་པར་བྱེད་པ་ཡིན་ཏེ། མོ་མཚན་ནས་ཁྲག་འཛག་པ་དང་། ཟླ་མཚན་སྐྱོན་དང་བཅས་པ་རྣམས་ལ་ནད་གཞི་ཇི་ལྟ་བ་བཞིན་དུ་གང་དང་ལྡན་པ་བརྟགས་ཏེ་ཐུན་ཚད་ཀྱང་དེ་ལྟར་བྱའོ། །ཤིང་མངར་དང་། སྦྲང་རྩི་
དང་། ཆུ་ཤིང་གི་རྩ་བ་དང་། སྐྱེར་པའི་རྩ་བ་དང་། ཤིང་ཏ་ལའི་ས་བོན་དང་། པྲི་ཡང་ཀུ་དང་། དེ་རྣམས་འབྲས་བཀྲུས་པའི་ཆུ་དང་སྦྱར་ཏེ་འཐུངས་ན་ཁྲག་ལེགས་པར་གནས་པར་བྱེད་ཅིང་ཁྲག་དཀར་བ་དང་། ཧ་ཅང་དམར་བ་རྣམས་སེལ་ཏོ། །པ་ཐ་དང་། ཤིང་འཛམ་བུ་
དང་། ཨ་མྲའི་རྐང་པ་དང་། སྲུ་སྲུའི་རྩ་བ་དང་། སྐྱེར་ཁཎྜ་དང་། ཨམ་པ་ཀས་དང་། ཤལ་མ་ལིའི་ཐང་ཆུ་དང་། ས་མངྒ་དང་། དུག་མོ་ཡུངས་ཀྱི་ཤུན་ཕྲག་དང་། བཱ་ལ་ལི་ཀ་དང་། བིལ་བ་དང་། བོང་ང་དཀར་པོ་དང་། སེང་ཕྲོམ་དང་། གླ་སྒང་དང་། བཙག་དང་།
བཅའ་སྒ་དང་། ཤིང་མངར་དང་། མ་ཙི་ཀ་དང་། ཙནྡན་དམར་པོ་དང་། ཀད་ཕ་ལ་དང་། ཀ་དང་ཀ་དང་། དུག་མོ་ཡུངས་དང་། ཨ་ནན་ཏ་དང་། ད་ཏ་ཀི་དང་། ཤིང་ཏོག་མ་དུ་ཀ་དང་། སྟང་ཟིལ་དང་། དེ་རྣམས་བཏགས་པའི་ཕྱེ་མ་སྦྲང་རྩི་དང་། འབྲས་
བཀྲུས་པའི་ཆུ་དང་སྦྱར་བ་རྒྱུ་སྐར་རྒྱལ་ལ་བླུད་ན་གཞང་འབྲུམ་དང་ཚད་པར་འཁྲུ་སྟེ་ཡང་དང་ཡང་ཁྲག་ཏུ་འབྱུང་བ་དང་། སྲིན་བུ་ལས་གྱུར་པའི་ནད་དང་། བྱིས་པ་རྣམས་ཀྱི་སྲིན་ནད་རྣམས་འཇོམས་སོ། །མངལ་དང་མོ་མཚན་གྱི་ནད་ཁྲག་གནག་པ་དང་། དཀར་ལ་རྩ་
གནག་པ་རྣམས་སེལ་ཏོ། །ཕྱེ་མ་འདི་ནི་སྐར་མ་རྒྱལ་དང་རྗེས་སུ་མཐུན་པ་ཡིན་ཏེ་གོང་མའི་ནད་རྣམས་ལ་རབ་ཏུ་ཕན་ནོ། །ཞེས་དྲང་སྲོང་ཆེན་པོ་རྒྱུན་ཤེས་ཀྱི་བུས་མཆོག་ཏུ་བསྔགས་སོ། །བད་ཀན་ལས་གྱུར་པའི་མངལ་གྱི་ནད་ལ་ནི་སྨན་ཐམས་ཅད་རྩུབ་པ་དང་དྲོ་བག་