བཀྲུ་སྨན་དང་། སྣ་སྨན་དང་། མིག་སྨན་བསྐུ་བ་དང་། མགོ་བོའི་བཀྲུ་སྨན་དང་སྨན་མས་གཏོང་བ་དང་། ཉམས་བརྟ་བར་བྱ་བ་དང་། བྱུགས་པ་དང་། བླུགས་པ་ལ་སོགས་པ་ཅི་རིགས་པར་མིག་ནད་ཅན་ལ་སྦྱར་རོ། །དེ་ལྟར་བསྟན་པ་དེ་ནི་རབ་རིབ་ཀྱི་
གསོ་བ་སྤྱིར་བསྟན་པ་ཡིན་ནོ། །ད་ནི་ནད་གཞི་རེ་རེའི་གསོ་བ་བཤད་ཀྱིས་ཉོན་ཅིག །དེ་ལ་རླུང་ལས་གྱུར་པའི་རབ་རིབ་ལ་ནི་རྩ་བ་བཅུ་པ་བསྐོལ་བའི་ཁུ་བའི་ནང་དུ་མར་དང་། མར་གྱི་བཞི་འགྱུར་གྱི་འོ་མ་དང་། འབྲས་བུ་གསུམ་གྱི་ཕྱེ་མ་བསྐོལ་ལ་མར་ལུས་པ་ལས་བཏུང་
བ་ལ་སོགས་པ་སྣུམ་ཆོས་བྱས་ཏེ། དེའི་འོག་ཏུ་འབྲས་བུ་གསུམ་དང་། རྩ་བ་ལྔ་བསྐོལ་བའི་ཁུ་བའི་ནང་དུ་འོ་མ་དང་། ཨེ་རཎྜའི་མར་དང་བསྲེས་ཏེ་བཀྲུ་སྨན་དུ་སྦྱར་རོ། །ཡང་ན་ཛི་བན་ཏིའི་རྩ་བ་དང་ཡལ་ག་དང་བཅས་པ་སྲང་བརྒྱ་ཆུ་སྲང་ལྔ་བརྒྱ་རྩ་བཅུ་གཉིས་དང་བསྐོལ་ཏེ་
བརྒྱད་ཆ་ལུས་པའི་ནང་དུ་ཏིལ་མར་དང་། འོ་མ་སྲང་སུམ་ཅུ་རྩ་གཉིས་གཉིས་དང་། བ་ལ་རྣམ་གསུམ་དང་། ཛི་བན་ཏི་དང་། ཉེའུ་ཤིང་གཉིས་ཀྱི་རྩ་བ་སྲང་རེ་རེ་དང་། ཤིང་མངར་སྲང་བཞི་དང་། དེ་རྣམས་ལྕགས་སྣོད་ཀྱི་ནང་དུ་བསྐོལ་ཏེ་ལྕགས་སྣོད་དེ་ཉིད་ཀྱི་ནང་དུ་ཟླ་བ་གཅིག་
གི་བར་དུ་བཞག་ལ། དེ་ནས་སྣ་སྨན་དུ་སྦྱར་ན་རླུང་དང་མཁྲིས་པ་ལས་གྱུར་པའི་ནམ་ཚོང་ཡན་ཆད་ཀྱི་ནད་འཇོམས་ཏེ། ཁྱད་པར་དུ་ལྟ་བའི་མིག་ལ་བརྟེན་པའི་ནད་སེལ་ཅིང་། སྐྲ་སྐྱེ་ལ་གཉའ་བ་དང་། ཕྲག་པ་དང་། བཞིན་འཕེལ་ཞིང་རྒྱས་པར་བྱེད་པ་དང་། གཞོན་
ནུར་གྱུར་ཞིང་ལུས་ཤ་མཛེས་པར་བྱེད་དོ། །ཡང་ན་ཨེ་རཎྜ་དཀར་པོའི་རྩ་བ་དང་། བྲི་ཧ་ཏིའི་འབྲས་བུ་དང་། ཐང་ཤིང་དང་། ཤུ་དག་དང་། རྒྱ་སྤོས་དང་། གོ་ཤ་ཡ་དང་། བིལ་བའི་རྩ་བ་དང་། ཏིལ་མར་དང་། འོ་མ་དང་། དེ་རྣམས་ཚུལ་བཞིན་དུ་བསྐོལ་ཏེ་མར་
ལུས་པ་ལས་སྣར་བླུགས་ན་རླུང་དང་བད་ཀན་ལས་གྱུར་པའི་ནམ་ཚོང་ཡན་ཆད་ཀྱི་ནད་ཐམས་ཅད་ལས་རྒྱལ་བར་བྱེད་དོ། །ཡང་ན་སྟག་དང་། ཕག་དང་། བྱ་རྒོད་དང་། སྦྲུལ་དང་། ཁྱིམ་བྱ་དང་། དེ་རྣམས་གང་ཡང་རུང་བའི་ཚིལ་དང་། སྦྲང་རྩི་དང་སྦྱར་ཏེ་མིག་ཏུ་བསྐུས་ལ་དེའི་