པོ་རྣམ་གཉིས་དང་། འབྲས་བུ་གསུམ་དང་། དྲི་སྣ་བཞི་དང་། ཨ་ག་རུ་དང་། གླ་སྒང་དང་། བཙོ་དང་། ནྱ་གྲོ་དྷའི་མྱུ་གུ་དང་། སྤང་སྤོས་དང་། བྱི་ཚེར་བ་དང་། ཤུག་པ་དང་། ཨོ་ལ་བ་ལུ་ཀ་དང་། བཙོད་དང་། དེ་རྣམས་ཞོ་གཉིས་གཉིས་ཞིབ་ཏུ་བཏགས་པའི་ཕྱེ་མ་དང་། ཛཱ་ཏི་བྷ་དྲ་དང་།
ཛཱ་ཏི་པ་ལ་དང་། ལི་ཤི་དང་། ཀ་ཀོ་ལ་དང་། ཀོ་ལ་ཀ་དང་། དེ་རྣམས་སྲང་རེ་རེ་དང་། ག་པུར་ཤེལ་མདོག་དཀར་པོ་དྲི་མ་མེད་པ་སྲང་ཉི་ཤུ་དང་། དེ་རྣམས་ཀྱི་ཕྱེ་མ་ཡང་བཅུག་སྟེ་རི་ལུར་བྱས་ལ་རྟག་ཏུ་ཁར་བཞག་ན་ཁའི་ནད་ཐམས་ཅད་སེལ་ལོ། །གོང་གི་སྨན་ཀུན་མ་འབྱོར་ན། དེ་ལས་གང་
རྙེད་པའི་སྨན་གྱི་ཕྱེ་མ་དང་། ཏིལ་མར་བསྐོལ་ལ། ཆོ་ག་གོང་མ་བཞིན་དུ་བྱས་ཏེ་མཁུར་བར་བཅངས་ན། ཁའི་ནད་ཐམས་ཅད་སེལ་ལོ་ཞེས་བཤད་དོ། །སོ་བརྟན་པར་བྱེད་པའི་མཆོག་ཡིན་ནོ། །ཡང་སྨན་གོང་མ་དེ་ཉིད་དང་། སེང་ལྡེང་གི་སྙིང་པོ་རི་ལུར་བྱས་པ་དང་། ཨ་རི་མེ་ད་ས་དང་
སྦྱར་བའི་ཏིལ་མར་དང་སྦྱར་ཏེ་བཏུང་ན། ནད་མེད་ཅིང་ཐ་མལ་པ་ཞིག་ན་ཡང་ཉིན་རེ་བསྟེན་ན་སོ་བརྟན་པར་འགྱུར་རོ། །རྒུན་འབྲུ་དང་། སླེ་ཏྲེས་དང་། སུ་མ་ན་དང་། སུ་མ་ནའི་ལོ་མ་དང་། སྐྱེར་པ་དང་། བྱི་ཚེར་བ་དང་། འབྲས་བུ་གསུམ་དང་བསྐོལ་བ་སྦྲང་རྩི་དང་སྦྱར་བ་འདིས་མཁུར་བར་བཅང་བར་
བྱས་ན་ཁའི་ནད་ཐམས་ཅད་སེལ་བར་བྱེད་དོ། །པ་ཐ་དང་། སྐྱེར་པ་དང་། རུ་རྟ་དང་། གླ་སྒང་དང་། བཙོད་དང་། པུ་ཤེལ་ཙེ་དང་། ཡུང་བ་དང་། སེང་ཕྲོམ་དང་། ཏེ་ཛོ་བ་ཏི་དང་། དེ་རྣམས་ཀྱི་ཕྱེ་མ་སྦྲང་རྩི་དང་སྦྱར་བས་བསྐུ་བར་བྱས་ན། སོའི་རྙིལ་ན་བས་ཉམ་ཐག་ཅིང་གཡའ་བ་དང་། སྨིན་པ་དང་། འཛག་པ་
རྣམས་འཇོམས་སོ། །ཁྱིམ་གྱི་དུད་པ་དང་། སྐྱེར་ཁཎྜ་དང་། པ་ཐ་དང་། ཚྭ་བ་གསུམ་དང་། ཡ་བཀྵ་ར་དང་། ཙི་ཏྲ་ཀ་དང་། ལྕགས་ཕྱེ་དང་། འབྲས་བུ་གསུམ་དང་། ཏེ་ཛོ་པ་ཏི་དང་། དེ་རྣམས་ཀྱི་ཕྱེ་མ་སྦྲང་རྩི་དང་སྦྱར་བ་ནི། ཏ་ལ་ཀའི་ཕྱེ་མ་ཞེས་བྱ་བ་སྟེ་ཁར་བཅངས་ན་ཁའི་ནད་དང་། སོ་འགུལ་
བའི་ནད་རྣམས་ལ་ཕན་ནོ། །སྐྱེར་པ་དང་། རྒྱམ་ཚ་དང་། ལྡོང་རོས་དང་། ནས་ཚིག་འཁུས་པའི་ཐལ་བ་དང་། བ་བླ་དང་། དེ་རྣམས་ཀྱི་ཕྱེ་མ་མར་དང་སྦྲང་རྩི་དང་སྦྱར་བ་ནི་སི་ཏྲ་པ་ཞེས་བྱ་བའི་ཕྱེ་མ་ཡིན་ཏེ། དེ་ཁར་བཞག་ན་ཁ་དང་སོ་འགུལ་བའི་ནད་རྣམས་ཞི་བར་བྱེད་དོ། །བ་གཅིན་གྱི་ནང་དུ་ཨ་རུ་