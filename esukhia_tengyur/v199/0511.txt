མེ་དབལ་གྱི་ནད་སྐོམ་དད་ཆེ་བ་ལ་ནི། བྱི་ཚེར་བ་དང་། བར་པ་ཏ་དང་། སླེ་ཏྲེས་དང་། བཅའ་སྒ་དང་། དེ་རྣམས་བསྐོལ་བའི་ཁུ་བའམ་ཡང་ན་གྲངས་པ་བླུད་དོ། །ཡང་ན་སྐྱེར་པ་དང་པ་ཏོ་ལ་དང་། པུ་ཙེ་ཤེལ་དང་། སྲན་ཆུང་དང་།
འབྲས་བུ་གསུམ་དང་། ནིམ་པ་དང་། ཤིང་མངར་དང་། ཀྱི་ལྕེ་བ་བསྐོལ་ཏེ་མར་དང་ལྷན་ཅིག་འཐུངས་ན་མེ་དབལ་གྱི་ནད་སྐོམ་དད་ཆེ་བ་ལ་ཕན་ནོ། །མེ་དབལ་གྱི་ནད་ཡན་ལག་རྣམས་སུ་ནད་ཁྲག་ཡོད་པ་ལ་ནི་ཐོག་མར་ནད་གཞི་ཇི་ལྟ་བ་བཞིན་དུ་ལྕེ་ལ་སྲིན་བུ་
པད་པ་དང་ཀུ་བ་རྣམས་ཀྱིས་ཁྲག་དབྱུང་ངོ་། །གལ་ཏེ་གཏར་ག་མ་བྱས་ན་ནི་ཁྲག་རྣག་ཏུ་འགྱུར་ཏེ། པགས་པ་དང་ཤ་དང་རུས་པ་རྣམས་སུ་ཞུགས་པར་འགྱུར་རོ། །སྦྱོར་བ་དེ་དག་གིས་མ་ཞུ་བ་མེད་ཅིང་བད་ཀན་ཟད་དོ། །མཁྲིས་པ་དང་རླུང་ཤས་ཆེ་བར་གྱུར་པ་ལ་ནི་
ཏིག་ཏའམ། ཏིག་ཏ་ཆེན་པོའི་སྨན་མར་མཁྲིས་པའི་མཛེ་ནད་ཀྱི་སྐབས་སུ་བཤད་པའམ། ཀྱི་ལྕེའི་སྨན་མར་རྣམས་གཏང་ངོ་། །དེ་ལྟར་གཏར་ག་དང་སློན་ཁྲུས་ཀྱིས་ཁོང་པའི་མེ་དབལ་དག་སྟེ། རླུང་ལ་སོགས་པའི་ནད་གཞིའི་དབང་གིས་པགས་པ་དང་ཤ་ལ་བརྟེན་པ་
ལ་ནི་ཕྱི་རོལ་ནས་བྱུག་པ་བྱས་ནས། མེ་དབལ་དེ་མ་ཐག་ཞི་བར་བྱེད་དོ། །དེ་ཡང་རླུང་ལས་གྱུར་པའི་མེ་དབལ་ནི་ཤུ་ཏི་དང་། གླ་སྒང་དང་། བ་ར་ཧི་དང་། འོད་མ་དང་། ཨར་ཏ་ཀ་ལ་དང་། འུ་སུ་དང་། ཐང་ཤིང་དང་། པི་པི་ལིང་དང་། ཤི་ཀྲུ་དང་། རུ་རྟ་དང་། འདི་
རྣམས་ཀྱི་བྱུག་པ་བྱས་ན་ཕན་ནོ། །མཁྲིས་པ་ལས་གྱུར་པ་ལ་ནི་ནྱ་གྲོ་དྷ་ལ་སོགས་པའི་སྡེ་ཚན་ནམ། དེ་བཞིན་དུ་པདྨ་དང་། ཨུཏྤ་ལ་དང་། ཉ་ལྕིབས་དང་། ཆུའི་ནང་གི་འདམ་བག་དང་། པདྨའི་རྩ་བ་དང་། སྲིང་ག་ཏ་ཀ་དང་། ཤ་ཁ་ར་དང་། ཙནྡན་དང་།
བ་ལ་ཀ་དང་། མུ་ཏིག་དང་། ནོར་བུ་དང་། བཙག་ཡུག་སྣམ་དང་། པ་ཡ་སྱ་དང་། པྲ་པུཎྜ་རཱི་ཀ་དང་། ཤིང་མངར་དང་། ཤུག་པ་དང་། མར་དང་། འོ་མ་དང་། དེ་རྣམས་སྦྱར་བའི་བྱུག་པ་བྱ་བའམ། ནྱ་གྲོ་དྷའི་རྩ་བ་གཞོན་ནུ་དང་། ཆུ་ཤིང་གི་སྙིང་པོ་རྣམས་