ཚན་ཏིལ་མར་དང་བསྐོལ་བ་བླུད་དོ། །རྩ་རྒྱུན་འགགས་པ་དང་མེ་དྲོད་ཆུང་བ་དང་ཡི་ག་འཆུས་པ་དང་། རྨོངས་བག་ཏུ་འདུག་པ་ལ་ནི་ཐལ་སྨན་ཨ་ས་བའི་ཆང་དང་། ཨ་རིཥྚའི་ཆང་དང་། བ་གཅིན་དང་། དར་བ་དང་ལྷན་
ཅིག་བསྐྱོས་ཏེ་གཏང་ངོ་། །པི་པི་ལིང་དང་། ཏིལ་མར་ལ་སོགས་པའི་ཚིགས་མ་རྙིང་པ་དང་། ཤི་ཀྲུའི་ཤུན་པ་དང་། ཟར་མ་དང་འདི་རྣམས་བཏགས་པའི་ཕྱེ་མ་བ་གཅིན་དྲོ་འཇམ་ཙམ་དང་སྦྱར་ཏེ་བྱུག་པ་དང་། ལུས་དྲིལ་བ་ལ་སོགས་པ་བྱའོ། །རུ་རྟ་དང་། ཨག་ནི་
མནྠ་དང་། ཙིཏྲ་ཀ་དང་། རྒྱ་སྲན་དང་། དོང་གྲ་རྣམས་པ་གཅིན་དང་ཆུ་དང་ཚུལ་བཞིན་བསྐོལ་བའི་ཆུས་ལུས་ཁྲུས་བྱའོ། །ཙ་རོང་དང་། ཨ་ཀ་རུའི་ལྡེ་གུས་ལུས་བྱུག་གོ། །ཀ་ལ་ཞེས་བྱ་བ་ནཱ་ག་བ་ལ་དང་། ཨ་ཛ་ཤྲིང་གི་དང་། ཀོ་ཉོན་ཙེ་དང་། ཨ་ཛ་གནྡྷ་དང་། ཨ་ཤྭ་
གནྡྷ་དང་། ཨམ་པཥྚ་དང་། འདི་རྣམས་སྦྱར་བའི་ལྡེ་གུ་ནི་ཡན་ལག་ཕྱོགས་གཅིག་སྐྲངས་པ་ལ་རབ་ཏུ་བསྔགས་སོ། །ཡང་ན་རླུང་ལ་སོགས་པའི་ནད་གཞི་ཤེས་པར་བྱས་ལ། ཉེས་པ་ཇི་ལྟ་བ་བཞིན་དུ་གཏར་ག་བྱས་ཏེ་ཁྲག་དབྱུང་ངོ་། །ནད་གཞི་རྣམས་འདྲེས་ན་གང་
ཤས་ཆེ་བ་བརྟགས་ཏེ་ཐོག་མར་དེ་གསོ་བར་བྱའོ། །ཐ་ཝེ་དང་། པ་ཐ་དང་། གླ་སྒང་དང་། ཚ་བ་སྣ་ལྔ་དང་། ཀཎྜ་ཀ་རི་དང་། སྐྱེར་པ་དང་། དེ་རྣམས་ཆུ་དྲོན་དང་སྦྱར་ཏེ་གཏང་བ་འམ། ཡང་ན་ཏིག་ཏ་དང་། བཅའ་སྒ་དང་དེ་གཉིས་ཆུ་དྲོན་ལ་སྦྱར་ཏེ་འཐུངས་ན། ནད་གཞི་
གསུམ་ལས་གྱུར་པའི་འོར་ནད་ཡུན་རིང་དུ་ལོན་ཏེ་ཚབས་ཆེ་བ་ཡང་ཞི་བར་བྱེད་དོ། །བདུད་རྩི་རྣམ་པ་གཉིས་ཤེས་བྱའོ། །སླེ་ཏྲེས་དང་། ཨ་རུ་ར་དང་། བ་སྤྲུ་བ་དང་། ཐང་ཤིང་དག་གུ་གུལ་དང་། དེ་རྣམས་བ་གཅིན་དང་སྦྱར་ཏེ་འཐུངས་ན། སྐྲང་པ་དང་། དམུ་རྫིང་
དང་། མཛེ་དང་། སྐྱ་རྦབ་དང་། སྲིན་བུའི་ནད་དང་། བད་ཀན་དང་གཅིན་ནད་དང་རླུང་སྟོད་དུ་ཞུགས་པ་རྣམས་འཇོམས་སོ། །གོང་དུ་སྨོས་པ་དེ་དག་ནི་ནད་གཞི་ལས་འོར་ནད་ལས་སྐྲངས་པའི་གསོ་བ་བཤད་པ་ཡིན་ནོ། །དེ་ལ་སྣད་པ་ལས་གྱུར་པ་ལ་ནི་ཁྲག་དབྱུང་