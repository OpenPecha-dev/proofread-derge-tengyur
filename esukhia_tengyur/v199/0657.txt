བཅུ་གཉིས་པ་རྫོགས་སོ།། །།དེ་ནས་མིག་ནད་རབ་རིབ་གསོ་བའི་ལེའུ་བཤད་པར་བྱ་སྟེ། གལ་ཏེ་རབ་རིབ་ཀྱི་ནད་དེ་གསོ་བར་མ་བྱས་ན་ནི་སྤྲིས་གཡོགས་པའི་ནད་གནས་སྐབས་གསུམ་པར་འགྱུར་ཏེ། དེ་ཡང་གསོ་བ་མ་བྱས་ན་མཐོང་བ་
ཉམས་ཤིང་ལོང་བར་འགྱུར་རོ། །དེ་བས་ན་མིག་ནད་ཐམས་ཅད་ཀྱི་ནང་ནས་རབ་རིབ་ནི་ཤིན་ཏུ་མི་བཟད་པ་ཡིན་ཏེ། དེ་ལྟ་བས་ན་རབ་རིབ་བྱུང་མ་ཐག་གསོ་བའི་རིགས་སོ། །སྨན་འཚོ་བྱེད་སྲང་བརྒྱ། ཆུ་སྲང་ལྔ་བརྒྱ་རྩ་བཅུ་གཉིས་ཀྱི་ནང་དུ་བསྐོལ་ཏེ། བཞི་ཆ་ལུས་པ་དང་།
དེའི་ཉིས་འགྱུར་གྱི་འོ་མ་དང་། མར་སྲང་སུམ་ཅུ་རྩ་གཉིས་དང་། པུཎྜ་རཱི་ཀ་དང་། ར་མཉེ་བ་རྣམ་གཉིས་དང་། པི་པི་ལིང་དང་། སེང་ཕྲོམ་དང་། རྒྱམ་ཚ་དང་། ཤིང་མངར་དང་། རྒུན་འབྲུ་དང་། ཐང་ཤིང་དང་། ཁ་ར་དཀར་པོ་དང་། འབྲས་བུ་གསུམ་
འདི་རྣམས་ཞོ་གཉིས་གཉིས་བཏབ་སྟེ་ལྷན་ཅིག་བསྐོལ་ལ་མར་འབའ་ཞིག་ལུས་པ་ལས་ཉལ་ཁར་རན་པར་འཐུངས་ན་རབ་རིབ་འཇོམས་པའི་མཆོག་ཡིན་ནོ། །ཡང་ན་རྒུན་འབྲུ་དང་། ཙནྡན་དཀར་པོ་དང་། བཙོད་དང་། ར་མཉེ་བ་རྣམ་གཉིས་དང་། ཛི་བ་ཀ་རྣམ་གཉིས་དང་།
ཁ་ར་དཀར་པོ་དང་། ཉེའུ་ཤིང་དང་། མེ་ད་རྣམ་གཉིས་དང་། པུཎྜ་རཱི་ཀ་དང་། ཤིང་མངར་དང་། ཨུཏྤལ་དང་། འདི་རྣམས་ཀྱི་ཕྱེ་མ་དང་། མར་རྙིང་པ་དང་། འོ་མ་བྲེ་རེ་རེ་དང་། ཆུ་དང་ཚུལ་བཞིན་བསྐོལ་ཏེ་མར་ལུས་པ་ནི་རྒུན་འབྲུའི་སྨན་མར་ཞེས་བྱ་སྟེ། དེ་ལས་
རན་པར་འཐུངས་ན། སྤྲིས་གཡོགས་པའི་རིམ་པ་དང་། རབ་རིབ་དང་མིག་གི་རྩ་ལ་ཁྲག་ཞུགས་ཏེ་དམར་པོ་ཤར་ཤར་པོར་སྣང་བའི་ནད་དང་། འགོ་བའི་ནད་འཇོམས་སོ། །ཡང་ན་པ་ཏོ་ལ་དང་། ནིམ་པ་དང་། པུ་ཙེ་ཤེལ་དང་། སྐྱེར་པ་དང་། པུ་ཤེལ་ཙེ་དང་། འབྲས་བུ་
གསུམ་དང་། བ་ཤ་ཀ་དང་། བྱི་ཚེར་བ་དང་། ཀྱི་ལྕེ་བ་དང་། སྲོ་ལོ་དང་། འདི་རྣམས་སྲང་རེ་རེ་དང་། སྐྱུ་རུ་ར་སྲང་བཅུ་དྲུག་དང་། ཆུ་སྲང་ལྔ་བརྒྱ་རྩ་བཅུ་གཉིས་དང་ལྷན་ཅིག་བསྐོལ་ཏེ་བཞི་ཆ་སྲང་བརྒྱ་ཉི་ཤུ་རྩ་བརྒྱད་ལུས་པའི་ནང་དུ་གླ་སྒང་དང་། ཏིག་ཏ་དང་། ཤིང་མངར་དང་།