བསྐོལ་ལ་འཐུངས་ན་ཉེས་པ་རྣམས་འཇོམས་སོ། །ཡང་ན་ལྕགས་ཕྱེ་བ་གཅིན་དང་འོ་མ་གང་ཡང་རུང་བའི་ནང་དུ་བཞག་ལ་སྦྱིན་ནོ། །དེ་ཞུ་བའི་ཚོད་ཙམ་ན་འོ་མ་འམ་མངར་བའི་ཁུ་བ་གང་ཡང་རུང་བ་ལྷན་ཅིག་བཟའོ། །དེ་ལྟར་སློན་ཁྲུས་ཀྱིས་
སྟོད་སྨད་དུ་ལུས་དག་པར་བྱས་ནས། ཨ་རུ་ར་དང་། སྦྲང་རྩི་དང་། མར་སྦྱར་བའི་ལྡེ་གུ་སྦྱིན་ནོ། །བྱི་ཤ་ལ་དང་། པུ་ཙེ་ཤེལ་དང་། གླ་སྒང་དང་། རུ་རྟ་དང་། ཐང་ཤིང་དང་། དུག་མོ་ཡུངས་དང་། འདི་རྣམས་ཞོ་གཉིས་གཉིས་དང་། མུར་བ་སྲང་ཕྱེད་དང་། བོང་ང་
ཞོ་གཅིག་དང་འདི་རྣམས་བཏགས་པའི་ཕྱེ་མ་ཆུ་དྲོ་འཇམ་ཙམ་དང་འཐུངས་ན། དེ་ནས་སྦྲང་རྩི་བལྡགས་ན་སྐྱ་རྦབ་དང་། རིམས་དང་། ལུས་ཚ་བ་དང་། ལུད་པ་དང་། དབུགས་མི་བདེ་བ་དང་། ཡི་ག་འཆུས་པ་དང་། སྐྲན་དང་། ལྟོ་སྦོས་པ་དང་། མ་ཞུ་བ་རླུང་དང་
བཅས་པ་དང་། ཁྲག་མཁྲིས་རྣམས་ལས་རྒྱལ་བར་བྱེད་དོ། །ཡང་ན་བ་ཤ་ཀ་དང་། ཀྲུ་ཏྲུག་ཏྲེས་དང་། འབྲས་བུ་གསུམ་དང་། པུ་ཙེ་ཤེལ་དང་། ཏིག་ཏ་དང་། ནིམ་པ་དང་། འདི་རྣམས་ཆམ་ཆོམ་བརྡུངས་ཏེ་བསྐོལ་བའི་ཁུ་བ་བསྒྲངས་པའི་ནང་དུ་སྦྲང་རྩི་བཏབ་པ་
འཐུངས་ན་སྐྱ་རྦབ་དང་། མིག་སེར་དང་ཁྲག་མཁྲིས་འཇོམས་པར་བྱེད་དོ། །ཡང་ན་ཚ་བ་གསུམ་དང་། ཙི་ཏྲ་ཀ་དང་། བྱི་དང་ག་དང་། འབྲས་བུ་གསུམ་དང་། ག་དུར་དང་། འདི་རྣམས་བཏགས་པའི་ཕྱེ་མ་སྤྱི་དང་མཉམ་པའི་ལྕགས་ནག་པོའི་ཕྱེ་མ་མར་དང་སྦྲང་
རྩི་དང་སྦྱར་ཏེ། དར་བ་འམ་ཆུ་དྲོན་པོ་དང་འོ་མ་དང་བཅས་པར་འཐུངས་ན། མིག་སེར་དང་། སྐྱ་རྦབ་དང་། སྙིང་ནད་དང་། མཛེ་དང་། གཞང་འབྲུམ་དང་། གཅིན་ནད་ཐམས་ཅད་སེལ་བར་བྱེད་དོ། །དོང་གྲ་དང་། ལྕགས་ཕྱེ་དང་། ཏིལ་དང་། བུ་རམ་འདི་རྣམས་
ཆ་མཉམ་པ་དང་། སྨན་སྣ་གཅིག་གི་ཉིས་འགྱུར་གྱི་པི་པི་ལིང་དང་། དེ་རྣམས་རི་ལུར་བྱས་པ་ཟོས་ན་སྐྱ་རྦབ་ལ་ཕན་ནོ། །ཡང་ན་ཏ་བྱ་དང་། སྐྱེར་པའི་ཤུན་པ་དང་། དབྱི་མོ་དང་། པི་པི་ལིང་གི་རྩ་བ་དང་། ཐང་ཤིང་དང་། ཚ་བ་གསུམ་ལ་སོགས་པ་སྦྱོར་བ་གོང་མའི་