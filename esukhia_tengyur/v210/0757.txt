བསྔོས་པ་ལ་སོགས་པ་དམིགས་པའི་ཕྱིར་རོ། །གསུམ་པ་ནི་ཡིད་དུ་འོང་བ་སྟེ་སྡུག་པའི་རྣམ་པར་ཞུགས་པའི་ཕྱིར་རོ། །འདོད་པ་ན་སྤྱོད་པ་མ་ཡིན་ཏེ། གྱ་ནོམ་པའི་གཟུགས་ལ་དམིགས་པའི་ཕྱིར་རོ། །བསམ་གཏན་དང་པོའི་ཁ་དོག་གི་
གཉེན་པོ་ནི་བསམ་གཏན་གཉིས་པ་ལ་བརྟེན་པའི་རྣམ་པར་ཐར་པ་དག་ཡོད་ཀྱང་ས་འོག་མ་ལ་དམིགས་པ་ཉིད་ས་གོང་མ་ལ་བརྟེན་པ་ཉིད་ཀྱིས་དེ་དག་ཆེས་གྱ་ནོམ་པའི་ཕྱིར་དེ་དག་རེ་ཤིག་འདོད་པ་ན་སྤྱོད་པའི་ཁ་དོག་གིས་འདོད་ཆགས་ཀྱི་གཉེན་པོ་ཉིད་དུ་མི་རུང་ངོ་། །བསམ་
གཏན་གཉིས་པ་ལ་བརྟེན་པའི་ཁ་དོག་གིས་འདོད་ཆགས་ཀྱི་གཉེན་པོ་ཡིན་ཡང་རྣམ་པར་བསྔོས་པ་ལ་སོགས་པ་ལ་དམིགས་པའི་ཕྱིར་རོ། །དེའི་ཕྱིར་འདི་དག་གི་ཐོབ་པ་བསམ་གཏན་དང་པོའི་ཁ་དོག་གིས་འདོད་ཆགས་ཀྱི་གཉེན་པོར་གྱུར་པ་ཞེས་བྱ་བ་ནི། འདོད་
པར་གཏོགས་པ་གང་ཡིན་པ་དེ་དག་ཡུལ་དུ་སྣང་བ་ཉིད་དེ་བསམ་གཏན་དང་པོའི་ས་པའི་རྣམ་པར་བསྔོས་པ་ལ་སོགས་པ་ལ་དམིགས་པ་མེད་པའི་ཕྱིར་རོ། །དེའི་རྒྱུ་དང་འགོག་པ་དག་ཅེས་བྱ་བ་ནི། རང་གི་ས་པ་དང་ས་གོང་མའི་སྡུག་བསྔལ་གྱི་རྒྱུ་ཀུན་འབྱུང་དང་
འགོག་པ་དམིགས་པ་ཡིན་གྱི། ས་འོག་མའི་སྡུག་བསྔལ་གྱི་རྒྱུ་དང་དེའི་འགོག་པ་ལ་དམིགས་པ་མ་ཡིན་ནོ། །རྗེས་སུ་ཤེས་པའི་ཕྱིར་དང་མཐུན་པའི་ལམ་ཐམས་ཅད་ཅེས་བྱ་བ་ནི། ཅི་རིགས་པར་རང་གི་ས་དང་གོང་མ་དང་ས་འོག་མས་བསྡུས་པའོ། །སོ་
སོར་མ་བརྟགས་པས་འགོག་པ་ཡང་ཡིན་ནོ་ཞེས་བྱ་བ་ནི། གཟུགས་མེད་པའི་རྣམ་པར་ཐར་པ་གཟུགས་མེད་པའི་དགེ་བ་རྣམས་ནི་མི་སློབ་མཚན་མ་མེད་པའི་ཏིང་ངེ་འཛིན་སོ་སོར་མ་བརྟགས་པས་འགོག་པ་ལ་དམིགས་པ་ཡིན་ཏེ། ཉེར་བསྡོགས་མདུན་དུ་མ་
གཏོགས་སོ་ཞེས་འབྱུང་བའི་ཕྱིར་རོ། །མཚན་མ་མེད་པ་མཚན་མ་མེད་པའི་ཏིང་ངེ་འཛིན་གྱི་ངོ་བོ་ཡིན་ཡང་། མི་སློབ་པའི་མཚན་མ་མེད་པའི་སོ་སོར་མ་བརྟགས་པས་འགོག་པ་ལ་དམིགས་པ་ཡིན་ནོ། །ནམ་མཁའ་ཡང་གཅིག་གི་ཡིན་ནོ་ཞེས་བྱ་བ་ནི་ནམ་