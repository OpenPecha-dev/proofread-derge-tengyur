ཅི་ལྟར་སྡོམ་པ་འགྲིབ་པར་མི་འགྱུར་ཞེས་བྱ་བ་ནི། ཡུལ་མེད་པའི་ཕྱིར་སྙམ་དུ་དགོངས་པའོ། །གལ་ཏེ་ཡོངས་སུ་མྱ་ངན་ལས་འདས་ནས་སྡོམ་པ་མེད་ན། དེ་ལྟ་ན་འོ་ན་ཞེས་རྒྱ་ཆེར་འབྱུང་སྟེ། འདི་ལ་སློབ་དཔོན་གྱིས་ལན་གསུངས་པ། ཐམས་ཅད་ཀྱིས་སེམས་
ཅན་ཐམས་ཅད་ལས་ཐོབ་པའི་ཕྱིར་ཏེ་ཞེས་བྱ་བ་ལ་སོགས་པ་ལ། ད་ནི་འདི་བརྗོད་པར་བྱ་སྟེ། སངས་རྒྱས་ཀྱི་རྒྱུ་དང་གྲོག་སྦུར་གྱི་རྒྱུད་ལས་ཀྱང་སྲོག་གཅོད་པ་སྤང་བའི་ཕྱིར། ཅི་ཁྱད་པར་ཡོད་དམ་འོན་ཏེ་ཅུང་ཟད་ཀྱང་མེད། གལ་ཏེ་ཡོད་ན་འགྲོ་བ་མ་ངེས་པའི་ཕྱིར་
སེམས་ཅན་རྣམས་ཀྱི་སྡོམ་པ་འཕེལ་བ་དང་འགྲིབས་པར་ཐལ་བར་འགྱུར་རོ། །ཅི་སྟེ་མེད་ན་ཅི་ལྟར་མི་བསད་པ་ལས་ཕས་ཕམ་པ་དང་། མི་མ་ཡིན་པ་བསད་པ་ལས་སྦོམ་པོ་དང་དུད་འགྲོའི་སྐྱེ་གནས་པ་བསད་པ་ལས་ལྟུང་བྱེད་དུ་འགྱུར། དེའི་ཕྱིར་རྒྱུད་ཀྱི་སྒོ་ནས་སྡོམ་
པ་ལ་ཁྱད་པར་མེད་དོ་སྙམ་དུ་སེམས་སོ། །ཆད་པའི་ལས་ཀྱི་ཁྱད་པར་ལས་ནི་སྦྱོར་བའི་ཁྱད་པར་ལས་སོ་ཞེས་ཟེར་རོ། །གཞན་དག་ནི་མི་ལ་ཀུན་ཏུ་སྦྱོར་བ་གཞན་ནི་ཇི་སྲིད་གྲོག་སྦུར་ལ་མཚུངས་པ་དེ་སྲིད་འགྲོ་བ་མཚུངས་པ་ལ་སྐྱེ་བ་སྦྱོར་བའི་སྒོ་ནས་ལས་རྣམས་ཀྱི་ཁྱད་པར་
ཡིན་ནོ། །ཇི་ལྟར་གླང་པོ་ཆེ་བསད་པ་ནི་བསོད་ནམས་མ་ཡིན་པ་ཆེས་མང་ལ་གྲོག་སྦུར་ནི་ཆེས་ཉུང་ན་མཚུངས་པ་ལྟ་ཅི་སྨོས། སྡོམ་པ་ནི་བསམ་པའི་སྒོ་ནས་རྣམ་པར་གཞག་སྟེ། སེམས་ཅན་ཐམས་ཅད་ཀྱི་རྗེས་སུ་སོང་བའི་དགེ་བའི་བསམ་པས་རྣམ་པར་གཞག་གོ། །དེ་ནི་དེ་
ལས་ཐོབ་པོ་ཞེས་བྱ་བ་ནི། རང་གི་རྒྱུད་ལས་ལས་ཀྱི་ལམ་དངོས་གཞིས་བསྡུས་པའི་སྡོམ་པའི་ཐོབ་པ་མ་ཡིན་ནོ། །སེམས་དང་ཆོས་ལ་སོགས་པ་མ་གྱུར་པར་རང་གསད་པ་ལས་མཚམས་མེད་པ་ལ་སོགས་པ་ཐོབ་པར་འགྱུར་རོ། །ཉེར་བསྡོགས་ཀྱིས་བསྡུས་པའི་ནི་
མི་འགོག་སྟེ། ཁུ་བ་འབྱིན་པ་སྤོང་བ་ལ་སོགས་པའོ། །སྡོམ་པ་མིན་པ་ཐམས་ཅད་དང་ཞེས་བྱ་བ་ལ་སྡོམ་པ་མ་ཡིན་པ་ནི་ལས་ཀྱི་ལམ་ཐམས་ཅད་ཀྱི་སྒོར་གྱུར་པ་ཉེས་པར་སྤྱོད་པ་ལ་བྱ་སྟེ། གང་གི་ཚེ་སྡོམ་པ་མ་ཡིན་པ་ཐོབ་ནས་བསམས་བཞིན་དུ་སྲོག་ཆགས་ཀྱི་སྲོག་