ཀྱི་ཐམས་ཅད་དུ་ཁྱད་པར་མེད་པར་དམིགས་པའི་ཕྱིར་ཉེ་བ་ཡིན་ནོ་ཞེས་ཟེར་རོ། །དེ་བཞིན་དུ་གང་བཤད་པ་འདས་པ་དང་མ་འོངས་པ་དག་ལ་ཡང་ཐལ་བར་འགྱུར་རོ་ཞེས་བྱ་བ་དེ་ཨ་པ་བྷདྡྷཾ། ཁ་ཅིག་ཀྱང་ཐམས་ཅད་ཀྱི་ཐམས་ཅད་དུ་ཁྱད་པར་མེད་པར་མ་དམིགས་པས། ཐམས་ཅད་དུ་དེ་ཐོབ་པའི་
ཕྱིར་འདས་པ་དང་མ་འོངས་པ་ལ་ཐལ་བར་བཤད་པ་དེ་འདིའི་ལན་དུ་མི་སྦྱར་རོ་ཞེས་ཟེར་རོ། །དེ་ལྟ་མ་ཡིན་ན་སོ་སོར་བརྟགས་པའི་འགོག་པ་ཡང་ཐམས་ཅད་ཀྱི་མ་ཡིན་པ་དང་ཐམས་ཅད་དུ་མ་ཡིན་པར་འགྱུར་རོ། །དེ་བཞིན་དུ་སོ་སོར་བརྟགས་པ་མ་ཡིན་པའི་འགོག་པ་ལ་ཡང་ཇི་ལྟར་རིགས་
པར་བརྗོད་པར་བྱའོ། །གཉི་གར་འགྱུར་རོ་ཞེས་བྱ་བ་ནི། ཇི་ལྟར་ད་ལྟར་བྱུང་བ་འདས་པ་དང་མ་འོངས་པ་དག་དང་ཉེ་བའི་ཕྱིར་དང་གཞན་གྱིས་མཆོད་པའི་ཕྱིར་འདས་པ་དང་མ་འོངས་པ་དག་ཀྱང་ཉེ་བར་བཤད་པ་དེ་ལྟར་ན་འདས་པ་དང་མ་འོངས་པ་དག་ཀྱང་གཞན་གྱིས་མཆོད་པའི་ཕྱིར་ད་ལྟར་བྱུང་བ་དང་ཉེ་བར་འགྱུར་
ལ། ད་ལྟར་བྱུང་བས་ཆོད་པའི་ཕྱིར་ཕན་ཚུན་གྱི་སྒོ་ནས་རིང་བ་ཉིད་དེ་འདས་པ་དང་མ་འོངས་པ་གཉི་གར་འགྱུར་བའོ། །རིང་བའམ་ཉེ་བ་ཞེས་བྱ་བ་ལ་འདི་སྐད་དུ་རིག་པར་འགྱུར་རོ་ཞེས་བྱ་བ་ནི། སློབ་དཔོན་གྱི་སྟེ། མ་འོངས་པས་ནི་རང་གི་མཚན་ཉིད་མ་ཐོབ་ལ། འདས་པས་ནི་རང་གི་མཚན་ཉིད་བཏང་བའི་ཕྱིར་
དེ་དག་རིང་བའོ། །གཞན་དག་ན་རེ་རང་བཞིན་མེད་པ་ལ་རིང་བ་ཉིད་མི་འཐད་པའི་ཕྱིར་འདི་ཡང་མི་འཐད་དོ་ཞེས་ཟེར་རོ། །དེ་ལས་གཞན་པའི་རིང་བ་ནི་རེ་ཞིག་འདི་ལྟར་གལ་ཏེ་འདས་པ་དང་མ་འོངས་པ་དག་ད་ལྟར་བྱུང་བ་བཞིན་རང་བཞིན་གྱིས་ཡོད་པར་འདོད་ན། དེ་ནི་འདས་པ་དང་མ་འོངས་པ་
ཉིད་དུ་ཡང་མི་འགྱུར་བ་ཉིད་དེ། ད་ལྟར་བྱུང་བ་བཞིན་ནོ། །ཤར་དང་ནུབ་ཀྱི་རྒྱ་མཚོ་ལ་སོགས་པ་རྣམས་ཀྱིས་ཀྱང་མ་ངེས་པའོ། །གཉེན་པོ་སྐྱེས་པས་ཟད་པ་ཞེས་བྱ་བ་བཤད་ལ། ཅི་ལམ་ཁྱད་པར་དུ་འགྲོ་བའི་ཕྱིར་ཞེས་བྱ་བ་རྒྱས་པར་འབྱུང་ངོ་། །ལན་ཅིག་དུ་ཟད་ཅེས་བྱ་བ་ནི་ཉོན་མོངས་པ་ཐམས་ཅད་
དང་རང་གི་བར་ཆད་མེད་པའི་ལམ་གྱིས་ལན་ཅིག་ཐོབ་པ་བཅད་པ་ཉོན་མོངས་པ་སྤངས་པ་ཉིད་ཡིན་གྱི་སླར་ཡང་སྤོང་བའི་ལམ་གྱིས་སྤོང་བ་མེད་དོ། །དེ་དག་གི་བྲལ་བའི་ཐོབ་པ་ནི་ཡང་དང་ཡང་དུ་སྐྱེ་སྟེ། སྤངས་པ་རྣམས་ཀྱི་བྲལ་བའི་ཐོབ་པ་རྣམས་ལམ་དུ་བཤད་པའི་ཕྱིར་རོ། །རྣལ་འབྱོར་པ་