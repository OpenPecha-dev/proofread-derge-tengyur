ཅིག་དབང་པོ་རྟུལ་པོ་ཡིན་པའི་ཕྱིར་དབང་པོ་སྤོང་བར་མི་ནུས་པས་ཉེར་བསྡོགས་ཁོ་ན་ལས་རྣམ་པར་གྲོལ་བའི་ལམ་ཐ་མ་མངོན་དུ་བྱེད་ལ། དེ་ནུས་པ་ནི་དངོས་གཞི་ལས་མངོན་སུམ་དུ་བྱེད་པ་འདི་ལ་ངེས་པ་མེད་དོ། །འདོད་ཆགས་དང་བྲལ་ཟིན་པའི་ཕྱིར་རོ་ཞེས་བྱ་བ་ལ། ས་འོག་
མ་ལ་འདོད་ཆགས་དང་བྲལ་བས་ནི་དེ་མངོན་དུ་བྱེད་མི་ནུས་སོ། །བདེན་པ་ལ་དམིགས་པའི་ཕྱིར་བདེན་པའི་རྣམ་པར་ཞུགས་པ་དག་ཡིན་ནོ་ཞེས་བྱ་བ་ནི་མི་རྟག་པ་དང་སྡུག་བསྔལ་བ་དང་སྟོང་པ་དང་བདག་མེད་པ་ལ་སོགས་པ་རྣམ་པ་བཅུ་དྲུག་ཏུ་ཞེས་བྱ་བའི་དོན་ཏོ། །ཅི་རིགས་
པར་ཞེས་བྱ་བ་ནི་སྲིད་ཚད་དེ་ལ་དེ་སྐད་དུ་བཤད་ཀྱི། ཐམས་ཅད་ཀྱིས་ཐམས་ཅད་དུ་ནི་མ་ཡིན་ནོ། །གལ་ཏེ་ས་འོག་མ་ལ་རགས་པར་བལྟ་བ་དེའི་ཆོས་གོང་མ་ལས་བཟློག་པ་ཞི་བར་ལྟ་སྟེ་གཞན་དག་ལ་ཡང་དེ་དང་འདྲ་བར་བརྗོད་པར་བྱའོ། །དེ་ཉིད་ཀྱི་ཕྱིར་དེ་དག་ལས་བཟློག་པ་ནི་ཞི་
བ་དང་གྱ་ནོམ་པ་དང་ངེས་པར་འབྱུང་བའི་རྣམ་པ་ཅན་ནོ་ཞེས་འཆད་དོ། །མ་ཞི་བའི་ཕྱིར་རགས་པར་བལྟའོ་ཞེས་བྱ་བ་ལ། ཇི་ལྟར་མ་ཞི་བ་ཉིད་ཡིན་ཞེ་ན། དེའི་ཕྱིར་མངོན་པར་འདུ་བྱེད་པ་ཤིན་ཏུ་ཆེ་བ་ཉིད་ཀྱིས་ཞེས་བྱ་བ་སྨོས་སོ། །ས་གོང་མ་ཡང་ལམ་དང་བཅས་ཏེ། མངོན་པར་འདུ་
བྱེད་པ་ཡིན་མོད་ཀྱི་འདི་ནི་ལམ་དང་བཅས་པ་མངོན་པར་འདུ་བྱེད་པ་ཤིན་ཏུ་ཆེ་བའོ། །ཁ་ཅིག་ན་རེ་ས་འོག་མ་ནི་རྒོད་པ་མང་ཞིང་ཉེ་བར་ཞི་བ་ཆུང་བའི་ཕྱིར་རགས་པའོ་ཞེས་ཟེར་རོ། །ཅིའི་ཕྱིར་གནས་ངན་ལན་རབ་ཏུ་མང་བ་ཉིད་ཡིན་ཞེ་ན་གང་གནས་ངན་ནི་ལུས་དང་སེམས་ལས་སུ་
མི་རུང་བ་ཉིད་དེ་ཉོན་མོངས་པ་དང་རྗེས་སུ་མཐུན་པ་ཞེས་བྱ་བའི་དོན་ཏོ། །འདི་དང་མི་མཐུན་པར་གྱུར་པས་གྱ་ནོམ་པ་མ་ཡིན་པ་ལ་རྒྱུ་སྨོས་པ་ནི་མངོན་པར་འདུ་བྱེད་པ་ཆེན་པོས་ཞེས་བྱ་བ་སྟེ། རྒོད་པ་ཆུང་ངུས་ཀྱང་གྱ་ནོམ་པའི་བདེ་བ་མི་བསྐྱེད་པའི་ཕྱིར་རོ། །གཞན་དག་ན་རེ་ཐ་མ་ནི་
སྡུག་བསྔལ་བའོ་ཞེས་ཟེར་རོ། །རྩིག་པ་སྟུག་པོ་ལྟ་བུར་ཞེས་པ་ནི་རྩིག་པ་སྟུག་པོའི་ངོ་བོར་རོ། །རྩིག་པ་ལ་ངེས་པར་མི་འབྱུང་བ་བཞིན་དུ་ཞེས་བྱ་བ་ལ། དཔེར་ན་རྩིག་པ་ཡོད་ན་ནམ་མཁའ་འམ་ཕྱོགས་དེས་ནོན་པའི་ཕྱིར་ངེས་པར་འབྱུང་བ་མེད། དཔེ་དེ་བཞིན་དུས་དེ་ཉིད་ཀྱིས་