མིར་གྱུར་པ་གང་གི་བསམ་གཏན་སྤེལ་བ་དེ་ནི་འོག་མིན་དུ་སོང་ནས་མྱ་ངན་ལས་འདའ་སྟེ། དེའི་གོང་དུ་སྐྱེ་བ་གཞན་མེད་པའི་ཕྱིར་རོ། །གཞན་ནི་གནས་གཙང་མར་མ་ཞུགས་པར་སྲིད་པའི་རྩེ་མོར་མཐར་ཐུག་པ་ཡིན་ཏེ་དེའི་གོང་དུ་སྐྱེ་བ་མེད་པའི་ཕྱིར་རོ། །དེ་འཕར་ཞེས་བྱ་བ་ནི་གཟུགས་
ཀྱི་ཁམས་ཀྱི་གནས་དང་པོ་དང་ཐ་མར་སྐྱེ་བ་བར་དུ་མི་འགྲོ་བའི་ཕྱིར་འཕར་བ་ཞེས་བྱའོ། །གནས་འགའ་ཙམ་ཡང་འགལ་ཏེ་འོག་མིན་དུ་འཇུག་པ་ཞེས་བྱ་བ་ལ། ཡང་གི་སྒྲས་ནི་མང་པོ་ཡང་ངོ་། །གང་ཞིག་ཆུང་ངུ་སྤེལ་ཏེ་བསྒོམ་པ་དེ་ནི་གནས་གཙང་མ་དང་པོའི་སྐྱེ་གནས་སུ་སྐྱེའོ། །
དེ་བཞིན་དུ་གང་ཞིག་ཆེན་པོ་བསྒོམ་པ་དེ་གསུམ་པར་སྐྱེའོ། །དེར་སྐྱེས་པ་དག་ཆེས་ཆེན་པོ་དང་ཆེས་ཆེར་ཆེན་པོ་དག་བསྐྱེད་དེ་གནས་གཞན་གཅིག་གམ་གཉིས་སམ་གསུམ་བརྒལ་ཏེ་གནས་གཙང་མར་འཇུག་སྟེ། དེ་ནི་གཟུགས་ཀྱི་ཁམས་ཀྱི་གནས་དང་པོ་དང་མཐར་མཇུག་གི་བར་དུ་མི་
འགྲོ་བའི་ཕྱིར་ཕྱེད་དུ་འཕར་བ་ཞེས་བྱའོ། །ལྟ་བའི་གནས་ཡིན་པའི་ཕྱིར་ཞེས་བྱ་བ་ནི་དེ་ནི་འདི་སྙམ་དུ་བདག་ནི་སེམས་ཅན་འདི་རྣམས་ཀྱི་སྤྲུལ་པ་པོ་ཡིན་ལ། བདག་གིས་སེམས་ཅན་འདི་དག་སྤྲུལ་ལོ་སྙམ་དུ་སེམས་ཤིང་། དང་པོ་བསྐྱེད་པ་དེ་དག་ཀྱང་འདི་སྙམ་དུ་འདི་ནི་བདག་གི་སྤྲུལ་
བ་པའོ་སྙམ་དུ་སེམས་སོ། །འཕགས་པ་དག་ནི་རང་དབང་བ་ཡིན་པ་སུ་ལ་ཡང་རག་མི་ལས་པ། དེ་དག་ནི་གཙོ་བོ་གཅིག་པའི་གནས་སུ་མི་སྐྱེའོ། །གནས་ཐམས་ཅད་དུ་འཆི་འཕོ་བ་ཞེས་བྱ་བ་འབྱུང་སྟེ། དེ་ནི་དབང་པོ་རྟུལ་པོ་ཡིན་པའི་ཕྱིར་རོ། །བསམ་གཏན་དང་པོ་ལ་སོགས་
པའི་རོ་མྱངས་པས་ཚངས་རིས་ནས་བཟུང་སྟེ། བར་མེད་པར་གནས་གཞན་ཐམས་ཅད་དུ་ལན་རེ་རེ་སྐྱེས་ཤིང་འོག་མིན་གྱི་བར་དུ་ཞུགས་ནས་མྱ་ངན་ལས་འདའ་བའོ། །ཁ་ཅིག་ན་རེ་བསམ་གཏན་དང་པོའི་གནས་གཞན་གཉིས་སུ་ཞེས་པས་འདིས་ཀྱང་གྲུབ་པ་ཡིན་ནོ། །དེ་ལྟ་མ་ཡིན་
ན་ཚངས་པ་ཆེན་པོ་གནས་གཞན་ཐ་དད་དུ་བརྟགས་པས་འཕགས་པ་རྣམས་དེར་འཇུག་པའི་ཕྱིར་ཕྱེད་དུ་འཕར་བ་དང་གནས་ཐམས་ཅད་དུ་འཆི་འཕོ་བ་དག་ཁྱད་པར་མེད་པར་འགྱུར་རོ་ཞེས་ཟེར་རོ། །གང་དག་གནས་གཙང་མ་རྣམས་སུ་སྐྱེས་ནས་གནས་གཞན་བར་མ་གཅིག་བརྒལ་ནས་འོག་