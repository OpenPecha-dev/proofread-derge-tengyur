ཡིན་པ་འཇུག་པ་ཐོབ་པ་དང་གེགས་བྱེད་པའི་མཚན་ཉིད་ཅན་འདི་ཡང་འདུས་བྱས་ཐམས་ཅད་ལ་ནུས་ཏེ། དེའི་ཕྱིར་འདུས་བྱས་ཐམས་ཅད་སྐད་ཅིག་མ་ཡིན་ནོ་ཞེས་བྱ་བར་གྲུབ་སྟེ། ཆོས་དང་ཆོས་མ་ཡིན་པ་ལ་མ་གཏོགས་པའི་འཇིག་པར་རྒྱུ་ལ་མི་ལྟོས་པའི་ཕྱིར་རོ། །དེའི་ཕྱིར་བརྩད་མི་
དགོས་སོ། །རྒྱུ་ཡང་འཇིག་པ་པོར་འགྱུར་རོ་ཞེས་བྱ་བ་ལ། ཚོས་པར་བྱ་བ་དང་ཚོས་པར་བྱེད་པའི་རྫས་ཕྲད་པ་ལས་སྔ་མ་སྔ་མ་འགགས་ཀྱང་རིམ་གྱིས་ཚོས་བྱེད་ལས་སྐྱེས་པ་ཕྱི་མ་ཕྱི་མ་རྣམས་ལ་ཚོས་པ་དང་ཆེས་ཚོས་པ་དང་། ཆེས་ཆེར་ཚོས་པ་འབྱུང་བ་མཐོང་སྟེ། དེ་ལ་ཆེས་ཚོས་པ་
འབྱུང་བ་ནི་མེ་དང་འབྲེལ་པ་ལས་ཚོས་པ་དག་འཇིག་པར་འདོད་ན། དེ་ལྟ་ན་རྒྱུ་ཉིད་འཇིག་པ་པོར་འགྱུར་ན། གང་ཁོ་ན་ལས་ཚོས་བྱེད་ལས་སྐྱེས་པ་རྣམས་འབྱུང་བ་ཉིད་ལས་འཇིག་གོ་ཞེས་བྱ་བ་འདི་ནི་རིགས་པ་ཡང་མ་ཡིན་ཏེ། དུས་ཐ་དད་པ་དག་རྒྱུ་གཅིག་ཏུ་མི་འགྲུབ་པའི་ཕྱིར་རོ། །
གང་ཞིག་མེ་ནི་སྐད་ཅིག་པ་ཡིན་པའི་ཕྱིར་སྐྱེད་པར་བྱེད་པ་ནི་གཞན་ཡིན་ལ། འཇིག་པར་བྱེད་པ་ནི་གཞན་ཡིན་ནོ་སྙམ་དུ་སེམས་པ་དེ་ལ། ཡང་ན་རྒྱུ་མེད་བྱེ་བྲག་མེད་པར་འགྱུར་རོ་ཞེས་བྱ་བ་སྨོས་ཏེ། འབྲས་བུ་འདྲ་བ་གཞན་གྱི་རྒྱུར་གྱུར་པའི་ཕྱིར་རྒྱུ་འདྲ་བའོ། །འཇིག་རྟེན་ན་རྒྱུ་འདྲ་
བ་རྣམས་ནི་འབྲས་བུ་ཡང་འདྲ་བར་མཐོང་ངོ་། །གལ་ཏེ་དེས་སྔར་སྐྱེད་པ་མི་འཇིག་ན། དེའི་ཕྱི་མ་རྣམས་རྒྱུ་མེད་པར་སྐྱེ་བར་ཐལ་བར་འགྱུར་རོ། །ཅི་སྟེ་སྐད་ཅིག་མའི་ཕྱིར་དང་དེའི་གནས་སྐབས་མི་སྲིད་པའི་ཕྱིར་དེ་མ་ཐག་ཏུ་སྐྱེ་བར་སེམས་ན། གཟུགས་ལ་སོགས་པ་མ་གཏོགས་
པའི་སའི་རྫས་སྲིད་པའི་ཕྱིར་དེ་ནི་མི་རིགས་སོ། །རེ་ཞིག་མེ་ལྕེ་གཞན་དག་ལ་ཞེས་རྒྱས་པར་འབྱུང་སྟེ། མེ་ལྕེ་རྣམས་སྐད་ཅིག་མ་ཡིན་པའི་ཕྱིར་རོ་སྙམ་དུ་དགོངས་པའོ། །ཐལ་བ་དང་ཞེས་རྒྱས་པར་འབྱུང་བ་ལ། གང་གི་ཕྱིར་ཐལ་བ་ལ་སོགས་པ་ཉེ་བར་བཀོད་པ་དེ་རྣམས་སྐད་ཅིག་
མ་མ་ཡིན་ནོ། །ཡང་ན་ཁྱེད་དང་རྩོད་པ་ན་སྐད་ཅིག་མ་ཉིད་དུ་ཁས་བླངས་ཏེ་བརྟག་པར་བྱ་བ་དག་ན་ཞེས་བྱ་སྟེ། བརྟག་པ་གང་གིས་ན་སྐྱེད་པར་བྱེད་པ་ཉིད་འཇིག་པར་བྱེད་པར་མི་འགྱུར་བའོ། །དེར་མེ་དང་འབྲེལ་བ་ཅི་ཞིག་བྱེད་ཅེ་ན་ཞེས་བྱ་བ་ནི། གལ་ཏེ་ཆུ་དག་མེ་དང་འབྲེལ་པ་མི་