སྐྱེ་བའི་གེགས་བསལ་བའི་ཕྱིར་དེའི་མཇུག་ཐོགས་སུ་ངེས་པར་སྐྱེའོ། །རྣམ་པར་གྲོལ་བའི་ལམ་གྱི་དབང་གིས་བར་ཆད་མེད་པའི་ལམ་སྐྱེ་བ་ནི་མ་ཡིན་ནོ། །ཡོད་པ་རྣམས་ཀྱང་དུས་གཞན་དུ་སྦྱོར་བས་གཞན་གྱི་སྐྱེ་བ་སྲིད་པ་དང་། དེ་ལྟར་ཤིན་ཏུ་མི་འཐད་པའི་ཕྱིར་དང་། བར་ཆད་
མེད་ལམ་ཐམས་ཅད་རྣམ་པར་གྲོལ་བའི་ལམ་གྱི་འབྲས་བུར་འགྱུར་བ་མ་ཡིན་པའི་ཕྱིར་འདིར་ཐལ་བར་འགྱུར་བ་མེད་དོ། །དེ་ལྟ་ན་འོ་ན་ཞེས་བྱ་བ་ནི་གལ་ཏེ་དགེ་སྦྱོང་ཚུལ་གྱི་འབྲས་བུ་རྣམས་བརྒྱད་ཅུ་རྩ་དགུ་ཡིན་ནའོ། །སངས་རྒྱས་ཀྱིས་གསུངས་པ་ཁ་བསྐང་བར་བྱ་དགོས་
པར་འགྱུར་རོ་ཞེས་བྱ་བ་ནི། དེས་གསུངས་པ་ལས་ཐ་དད་པའི་འབྲས་བུ་ཡོད་པའི་ཕྱིར་རོ། །ཆེད་དུ་གཏད་ནས་སྐོང་བ་ནི་ཁ་སྐོང་བ་སྟེ། ཁ་ཉེ་བར་བསྐང་ཞེས་བྱ་བའི་དོན་ཏོ། །བྱ་མི་དགོས་ཏེ་མདོ་ལས་བསྟན་པ་ནི་དགོངས་པ་ཅན་ཡིན་པའི་ཕྱིར་རོ། །འདིར་དགོངས་པ་གང་ཞིག་
ཡིན་ཞེ་ན། །འབྲས་བུ་མང་པོ་ཞིག་ཡོད་མོད་ཀྱི། །འབྲས་བུ་བཞིར་གཞག་པ་ནི་རྒྱུ་ལྔ་སྲིད་པའི་ཕྱིར་རོ། །ཞུགས་པ་དང་འབྲས་བུའི་ལམ་བཏང་བ་དང་ཐོབ་པའི་ཕྱིར་རོ་ཞེས་བྱ་བ་ལ། སྔར་གྱི་ལམ་བཏང་བས་ཞུགས་པའི་ལམ་བཏང་བའི་ཕྱིར་རོ། །སྔར་མེད་པའི་ལམ་ཐོབ་པས་
འབྲས་བུའི་ལམ་ཐོབ་པའི་ཕྱིར་རོ། །འབྲས་བུ་དང་པོ་ལ་ཞུགས་པར་འདོད་པ་ལ་ཕལ་ཆེར་འདོད་ཆགས་དང་བྲལ་བ་དང་། གཉིས་པ་དང་གསུམ་པ་ལ་ཞུགས་པ་དག་ལ་ཡང་རྒྱུ་ལྔ་པོ་འདི་དག་མེད་དེ། མཐོང་བའི་ལམ་ལ་གནས་པའི་ཕྱིར་རོ། །གཉིས་པ་དང་། གསུམ་པ་དང་བཞི་
པ་ལ་ཞུགས་པ་རྣམས་ལ་ནི་དང་པོ་གསུམ་མེད་ཀྱི། ཤེས་པ་བརྒྱད་ཐོབ་པ་དང་རྣམ་པ་བཅུ་དྲུག་ཐོབ་པ་གཉིས་ནི་ཡོད་དེ་བསྒོམ་པའི་ལམ་ལ་གནས་པའི་ཕྱིར་རོ། །དེ་ལྟར་འབྲས་བུ་གཞན་ལས་ཡོངས་སུ་ཉམས་པས་འབྲས་བུ་དང་པོ་ལས་ཀྱང་ཡོངས་སུ་ཉམས་པར་ཐལ་བར་འགྱུར་
བ་མ་ཡིན་ནོ། །འབྲས་བུ་སྔ་མ་ཐོབ་པ་ཉེ་བར་འཇོམས་པ་དང་། འབྲས་བུ་ཕྱི་མ་ཐོབ་པ་ན་སྤངས་པ་ཐམས་ཅད་ཀྱི་ཐོབ་པ་གཅིག་འཐད་པའི་ཕྱིར་རོ་ཞེ་ན། འདི་ནི་དེ་ལྟ་བུ་མ་ཡིན་ཏེ། ཡོངས་སུ་ཉམས་པའི་དུས་ཁོ་ནར་དེ་ཐོབ་པའི་ཕྱིར་རོ། །འབྲས་བུ་གཞན་ཐོབ་པ་མ་ཉམས་