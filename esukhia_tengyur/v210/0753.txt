གཅིག་དང་ལྡན་པ་དེ་གདོན་མི་ཟ་བར་ཐམས་ཅད་དང་མ་ཡིན་ནོ། །གང་ཞིག་ཡིད་བདེ་བ་དང་ནི་སྔ་རབས་པ་རྣམས་ཀྱི་འདོད་པས་དེས་གསུམ་ལྡན་ཞེས་བྱ་སྟེ། བསམ་གཏན་གསུམ་པ་དང་བཞི་པར་སྐྱེས་པ་དགའ་བ་དང་ལྡན་པ་མེད་པའི་ཕྱིར་ཐམས་ཅད་ཚད་མེད་པ་
གསུམ་དང་ལྡན་པ་ཡིན་ནོ། །གཟུགས་ཅན་གཟུགས་རྣམས་ལ་ལྟ་བ་ཞེས་བྱ་བ་ལ། གཟུགས་ཅན་མ་ཡིན་པ་གཟུགས་ལ་ལྟ་བ་མེད་པའི་ཕྱིར་གཟུགས་ཅན་ཞེས་བྱ་བའི་ཁྱད་པར་དོན་མེད་དོ་ཞེ་ན་མ་ཡིན་ཏེ། གཟུགས་ཀྱི་འདུ་ཤེས་ཀྱི་དབང་དུ་བྱས་ནས་དེ་ལྟར་གསུངས་པའི་ཕྱིར་རོ། །
དེ་ཉིད་ཀྱི་ཕྱིར་གཉིས་པ་ལ་ཀུན་ཏུ་རྨོངས་པ་བསལ་བའི་ཕྱིར་ཁྱད་པར་གསུངས་སོ། །ནང་གཟུགས་མེད་པར་འདུ་ཤེས་པས་ཞེས་བྱ་བ་ལ། ཅི་ལྟར་དང་པོ་ལ་ཡང་གཉིས་པ་བཞིན་དུ་འདུ་ཤེས་པ་ཉིད་ལ་བརྟེན་ནས་གཟུགས་སྨོས་པའོ། །དེ་ལྟར་ན་འདི་སྐད་བཤད་པར་
འགྱུར་ཏེ། ནང་གཟུགས་སུ་འདུ་ཤེས་པ་དང་མ་བྲལ་པས་ཟིལ་གྱིས་གནོན་པ་མ་ཡིན་པར་ཕྱི་རོལ་གྱི་གཟུགས་རྣམ་པར་བསྔོས་པ་དང་རྣམ་པར་གནག་པ་ལ་སོགས་པ་ལ་ལྟ་བར་བྱེད་པས་ནང་གཟུགས་མེད་པར་འདུ་ཤེས་པས་སོ། །ཅི་ལྟར་གཟུགས་དང་བ་ཡིན་ན་
ཡང་གཟུགས་མེད་པར་འདུ་ཤེས་པར་འགྱུར་ཞེ་ན། གཟུགས་ཀྱི་འདུ་ཤེས་མི་འབྱུང་བའི་ཕྱིར་རོ། །ཅི་ལྟར་དེའི་འདུ་ཤེས་མི་འབྱུང་ཞེ་ན། ཇི་ལྟར་ནང་གཟུགས་མེད་པར་འདུ་ཤེས་པར་ཕྱི་རོལ་གྱི་གཟུགས་རྣམས་ལ་ལྟ་བར་བྱེད་ཅེ་ན། །ཇི་ལྟར་དགེ་སློང་དེ་ལུས་འདི་ཉིད་
ཤི་བ་ལྟ་བུར་མོས་པར་བྱེད་དེ་ཞེས་རྒྱས་པར་འབྱུང་བ་ནས་ལུས་འདི་ལ་ཡང་མི་ལྟའོ་ཞེས་བྱ་བ་ལ་སོགས་པའི་བར་དུའོ། །འདི་གཉིས་ཀྱི་ཚུལ་ནི་མི་སྡུག་པ་བཞིན་དུ་རིག་པར་བྱའོ་ཞེས་བྱ་བ་ནི་ལྷག་པར་འདོད་ཆགས་པའོ། །ཁ་དོག་གི་འདོད་ཆགས་ཀྱི་གཉེན་པོ་ལས་
བརྩམས་ཏེ་རྒྱས་པར་བརྗོད་པར་བྱའོ། །བསམ་གཏན་དང་པོ་དང་གཉིས་པ་དག་ན་ཞེས་བྱ་བ་ལ། གཞན་དག་ན་རེ། དེ་ཉེར་བསྡོགས་དང་བསམ་གཏན་ཁྱད་པར་ཅན་དག་ན་ཡང་སྟེ་ཉེར་བསྡོགས་རྣམས་སུ་འདོད་ཆགས་དང་བྲལ་བ་མ་ཡིན་པའི་ཕྱིར་རོ་ཞེས་ཟེར་རོ། །