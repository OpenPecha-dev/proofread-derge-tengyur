སྒོ་ནས་དཔྱོད་པ་ཡིད་ལ་བྱེད་པ་འདི་ཞེས་སོ། །ཁ་དོག་ལ་ཆགས་པའི་གཉེན་པོ་རྣམ་པར་ཐར་པའི་གནས་ཉིད་དེ་དེ་སྒྲུབ་པར་དཔྱོད་པ་མི་རུང་ངོ་། །སྡུག་པའི་རྣམ་པར་ཐར་པ་ནི་དང་པོ་དང་གཉིས་པ་ན་མེད་ལ། གསུམ་པ་ན་ཡང་མེད་དེ། བདེ་བའི་
སྙིང་པོས་བསྐྱོད་པས་དེ་ལ་རྒྱབ་ཀྱིས་ཕྱོགས་པའི་བསམ་པ་མི་སྲིད་པའི་ཕྱིར་རོ། །དེའི་ཕྱིར་གསུམ་པ་ནི་ཐ་མ་ཁོ་ནར་ངེས་པར་བྱ་ལ། དེ་ཡང་མ་ཆགས་པ་ཡིན་ཏེ་ཆགས་པའི་གཉེན་པོ་ཡིན་པའི་ཕྱིར་རོ། །དེ་དག་འཁོར་དང་བཅས་ན་ཕུང་པོ་ལྔའི་རང་བཞིན་ཡིན་
ནོ་ཞེས་བྱ་བ་ལ། འདིར་གཟུགས་ཀྱི་ཕུང་པོ་ནི་རྗེས་སུ་འཇུག་པའི་གཟུགས་སོ། །གཞན་ན་ཡང་མཉམ་པར་མ་བཞག་པ་ཡོད་དོ་ཞེས་བྱ་བ་ནི། རྣམ་པར་སྨིན་པ་ལས་སྐྱེས་པའི་སེམས་དང་སེམས་ལས་བྱུང་བ་རྣམས་ལ་བསམས་ནས་བརྗོད་པ་ཡིན་ནོ། །
གཞན་དག་ན་རེ་དེ་ནི་མ་ཡིན་ཏེ། དགེ་བའི་དབང་དུ་བྱས་པའི་ཕྱིར་རོ་ཞེས་ཟེར་རོ། །གཞན་ཡང་འཆི་བའི་སྲིད་པ་ཕྲོ་ནྱ་སྨིན་སྐྱེ་བས་ཐོབ་པ་སེམས་ལ་རྣམ་པར་གཞག་པ་ཤེས་པར་བྱའོ། །གང་སྦྱོར་བ་ལས་བྱུང་བ་རྣམས་བར་ཆད་མེད་པར་སྐྱེའོ། །གང་གི་ཕྱིར་བར་
ཆད་མེད་པ་དང་སྦྱོར་བ་ལས་བྱུང་བའི་རྣམ་པར་གྲོལ་བའི་ལམ་ཡང་རྣམ་པར་ཐར་པ་ཞེས་བྱ་བ་ཐོབ་པོ་ཞེ་ན། གཞན་དག་ན་རེ་ལམ་འོག་མ་ལ་དམིགས་པས་ཟིལ་གྱིས་གནོན་པའི་ཕྱིར་རྣམ་པར་ཐར་པ་བརྒྱད་ཅེས་བྱ་བ་མི་འཐོབ་པོ་ཞེས་ཟེར་རོ། །དེ་ཡང་ས་འོག་
མ་མ་ཡིན་པ་ལས་ཕྱིར་ཕྱོགས་པས་གཟུགས་མེད་པ་རྣམས་ལ་རྣམ་པར་ཐར་པ་རྣམ་པར་གཞག་པའི་ཕྱིར་རོ། །དེ་ཉིད་ཀྱི་ཕྱིར་རྣམ་པར་ཐར་པའི་དོན་ནི་རྒྱབ་ཀྱིས་ཕྱོགས་པའི་དོན་ཡིན་ནོ་ཞེས་བྱ་བ་ལ། དང་པོ་དག་ནི་ཁ་དོག་གི་འདོད་ཆགས་ལ་རྒྱབ་ཀྱིས་ཕྱོགས་
པར་བྱེད་དོ། །གསུམ་པ་ནི་མི་སྡུག་པ་ལའོ། །གཟུགས་མེད་པ་རྣམས་ནི་འཇུག་པ་འོག་མ་དང་། དམིགས་པ་ཐམས་ཅད་ལ་རྒྱབ་ཀྱིས་ཕྱོགས་པར་བྱེད་དོ། །འདུ་ཤེས་དང་ཚོར་བའམ་ཞེས་བྱ་བ་ནི། འདུ་ཤེས་ལ་རྒྱབ་ཀྱིས་ཕྱོགས་པའི་ཕྱིར་དང་ཚོར་བ་ལ་རྒྱབ་ཀྱིས་