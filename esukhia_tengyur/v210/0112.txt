བ་དང་། ཇི་སྐད་བཤད་པ་དད་པའི་བསོད་ནམས་ཀྱིས་ཡོངས་སུ་བསྒོས་པ་དང་རྗེས་སུ་འབྲེལ་པ་འཇུག་པ་སྟེ། ཡོངས་སུ་བསྒོས་པ་ཞེས་བྱ་བ་འདི་ནི་བག་ཆགས་ཀྱི་རྣམ་གྲངས་སོ། །སེམས་ཅན་ཚད་མེད་པ་ལ་དམིགས་པའི་ཕན་པའི་ལྷག་པའི་བསམ་པ་དང་རྗེས་
སུ་འབྲེལ་བ་ཞེས་བྱ་བ་ཅིའི་ཕྱིར་སྨོས་ཤེ་ན། ལངས་ནས་དུས་ཧ་ཅང་ཡུན་མི་རིང་བ་གཟུང་བའི་ཕྱིར་རོ། །གནས་ཡོངས་སུ་གྱུར་པ་སར་པ་ཡིན་པས་དྲི་མ་མེད་པ་ཞེས་བྱ་བ་ལ། འདིར་གནས་ཡོངས་སུ་གྱུར་པ་ནི་མཐོང་བ་དང་བསྒོམ་པས་སྤང་བར་བྱ་བའི་ཉོན་མོངས་
པ་སྐྱེ་བ་དང་འགལ་བའི་རྟེན་ཐོབ་པའི་ཕྱིར་རོ། །སར་པ་སྨོས་པ་ནི་ལངས་ནས་ཡུན་རིང་བོ་མ་ལོན་པ་བསྡུ་བའི་ཕྱིར་རོ། །མཐོང་བའི་ལམ་དང་དགྲ་བཅོམ་པ་ཉིད་ལས་གསར་དུ་ལངས་པ་དག་ནི་ཡོན་ཏན་སྔར་མ་ཐོབ་པ་ཐོབ་པས་ཡིད་བདེ་བ་ལ་གཞོལ་བ་ཁོ་ནར་འགྱུར་ཏེ།
དེའི་ཕྱིར་དེ་དག་གི་དབང་པོ་ཤིན་ཏུ་ཉེ་བར་ཞི་བར་འགྱུར་རོ། །འཇིག་རྟེན་པའི་མཉམ་པར་གཞག་པ་རྣམས་ཀྱི་ཡིད་ཀྱི་རྒྱུད་ཐ་དད་པ་ཟིལ་གྱིས་མི་གནོན་པ་སྟེ། རྒྱུ་དེ་དག་གིས་གང་ཟག་ལྔ་པོ་དེ་དག་ལ་ཕན་པའམ་གནོད་པར་བྱས་པས་ནི་མཐོང་བའི་ཆོས་ལ་མྱོང་བར་
འགྱུར་བའི་འབྲས་བུ་ཅན་དུ་འགྱུར་རོ། །རང་བཞིན་དང་འབྲས་བུ་ཡོངས་སུ་མ་རྫོགས་པ་ཅན་ཉིད་ཀྱི་ཕྱིར་ཞེས་བྱ་བ་ལ། བསྒོམ་པའི་ལམ་དེ་དག་བཞིན་དང་འབྲས་བུ་ཡོངས་སུ་མ་རྫོགས་པ་ཡོད་པ་དེ་ནི་རང་བཞིན་དང་འབྲས་བུ་ཡོངས་སུ་མ་རྫོགས་པ་ཅན་ནོ། །བསྒོམ་
པའི་ལམ་དེ་ཡང་གང་ཡིན་ཞེ་ན། ལན་ཅིག་ཕྱིར་འོང་བ་དང་ཕྱིར་མི་འོང་གི་འབྲས་བུ་ཐོབ་པར་བྱེད་པའི་ལམ་སྟེ། དེ་ཡང་སློབ་པ་ཉིད་དེ་མི་སློབ་པ་མ་ཡིན་པས་རང་བཞིན་ཡོངས་སུ་མ་རྫོགས་པའོ། །འདིའི་འབྲས་བུ་ཡང་ཡོངས་སུ་མ་རྫོགས་པ་སྟེ། འབྲས་བུ་གཉིས་དང་
འབྲས་བུ་གཅིག་ལྷག་མར་ལུས་པའི་ཕྱིར་རོ། །དགྲ་བཅོམ་པ་ཐོབ་པ་ནི་རང་བཞིན་དང་འབྲས་བུ་ཡོངས་སུ་རྫོགས་པ་སྟེ་བར་ཆད་མེད་པ་དང་རྣམ་པར་གྲོལ་བའི་ལམ་གྱིས་བསྡུས་པའི་ཕྱིར་དགྲ་བཅོམ་པ་ཉིད་ཐོབ་པའི་ལམ་ནི་སློབ་པ་དང་མི་སློབ་པའི་རང་བཞིན་ཟད་པ་