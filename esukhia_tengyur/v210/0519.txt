འཕགས་པ་ཞེས་བྱ་བ་སྨོས་སོ། །དྲན་པ་ཉམས་པ་ཞེས་བྱ་བ་ལ་དྲན་པ་ཉམས་པ་ནི་དྲན་པ་ཉོན་མོངས་པ་ཅན་ནོ། །ཐག་པ་ལ་སྦྲུལ་གྱི་འདུ་ཤེས་བཞིན་ནོ་ཞེས་བྱ་བ་ནི་དཔེར་ན་དྲན་པ་ཉམས་པས་ཐག་པ་ལ་སྦྲུལ་དུ་འདུ་ཤེས་པ་འབྱུང་གི་ངེས་པར་རྟོགས་པ་ལས་མ་ཡིན་
པ་བཞིན་ནོ། །ངེས་པར་མི་རྟོག་པ་ལ་ནི་ཞེས་བྱ་བ་ནི་ལྟ་བ་རྣམས་ངེས་པར་རྟོག་པའི་རྣམ་པར་ཞུགས་པའི་ཕྱིར་རོ། །དགྲ་བཅོམ་པ་ཉིད་ལས་ཀྱང་ཡོངས་སུ་ཉམས་པ་མེད་དོ་ཞེས་བྱ་བ་ནི་མཐོང་བས་སྤང་བར་བྱ་བ་སྤངས་པ་ལས་ཡོངས་སུ་ཉམས་པ་མེད་པ་འབའ་ཞིག་ཏུ་མ་ཟད་ཀྱི་
སྙམ་དུ་བསམས་པའོ། །འདི་ཇི་ལྟར་ཁོང་དུ་ཆུད་པར་བྱ་ཞེ་ན། དགེ་སློང་དག་འཕགས་པའི་ཤེས་རབ་ཀྱིས་སྤང་བ་གང་ཡིན་པ་དེ་ནི་སྤངས་པ་ཡིན་ནོ་ཞེས་བྱ་བ་འབྱུང་ངོ་། །འཕགས་པ་མ་ཡིན་པའི་ནི་སྤངས་ཀྱང་སྤངས་པ་མ་ཡིན་ནོ་ཞེས་བསྟན་པར་འགྱུར་ཏེ། སླར་སྐྱེ་བའི་
ཕྱིར་རོ་སྙམ་དུ་བསམས་པའོ། །དགྲ་བཅོམ་པ་ཉིད་ནི་འཇིག་རྟེན་པའི་ལམ་གྱིས་བསྡུས་པ་ཡོད་པ་མ་ཡིན་ཏེ། འཇིག་རྟེན་པ་ལ་སྲིད་པའི་རྩེ་མོའི་གཉེན་པོ་མེད་པའི་ཕྱིར་རོ། །སློབ་པ་ལ་བག་ཡོད་པ་ལ་བག་ཡོད་པར་བྱའོ་ཞེས་སྨྲའོ་ཞེས་བྱ་བའི་མདོའི་ཚིག་འདི་ནི་དགྲ་བཅོམ་
པ་ཉིད་ལ་ཡོངས་སུ་ཉམས་པ་མེད་དོ་ཞེས་བྱ་བའི་ཁུངས་གཉིས་པ་ཡིན་ནོ། །སློབ་པ་ནི་འབྲས་བུ་གཉིས་ལས་ཡོངས་སུ་ཉམས་པ་སྲིད་ཅིང་དེའི་ཉོན་མོངས་པ་ཡང་ལྷག་མ་དང་བཅས་པས་བག་ཡོད་པར་གསུངས་ཀྱི། མི་སློབ་པ་ནི་ཉོན་མོངས་པ་མ་ལུས་པ་སྤང་བའི་ཕྱིར་དགྲ་
བཅོམ་པ་ལས་ཡོངས་སུ་ཉམས་པ་ཡོད་པ་མ་ཡིན་པས་དེ་ལ་བག་ཡོད་པར་བྱ་བ་མ་གསུངས་སོ། །དེ་ལྟ་མ་ཡིན་ན་འདི་ལ་ཡང་སློབ་པ་བཞིན་དུ་བག་ཡོད་པར་བྱའོ་ཞེས་ཅི་སྟེ་མི་གསུང་། གཞན་དག་ན་རེ། འཇིག་རྟེན་པའི་ལམ་གྱིས་སྤངས་པ་རྣམས་ལས་བརྒྱད་པའི་སའི་སྤངས་པ་
ནི་སླར་ངན་སོང་དང་འབྲེལ་བ་ཡིན་ནོ། །འདི་ལ་དཔེ་ནི་རངས་བྱེད་ཀྱི་བུ་ལྷག་སྤྱོད་བཞིན་ནོ་ཞེས་ཟེར་རོ། །ཡང་ཟག་པ་མེད་པས་སྤངས་པ་རྣམས་ནི་མ་ཡིན་ཏེ་དགྲ་བཅོམ་པ་ལས་ཡོངས་སུ་ཉམས་ཀྱང་སླར་སྐྱེ་བ་དང་འབྲེལ་པ་ཡོད་པ་མ་ཡིན་པའི་ཕྱིར་རོ། །དེའི་ཕྱིར་དགེ་སློང་