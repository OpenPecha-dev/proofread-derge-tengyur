སེམས་ལ་དབང་བའི་དོན་ཏོ། །སེམས་ཀྱི་ཡོ་བྱད་ཅེས་བྱ་བ་ནི། ལམ་ཡན་ལག་བརྒྱད་པོ་རྣམས་སོ། །རྣལ་འབྱོར་གྱི་ཚོགས་ནི་རྣལ་འབྱོར་གྱི་རྒྱུའོ། །དོན་གྱི་མཆོག་ནི་མྱ་ངན་ལས་འདས་པའོ། །ཡང་ཇི་ལྟར་བརྒྱད་པ་བདེ་བླག་ཏུ་རྟོགས་པར་བྱ་ཞེ་ན། གང་གི་ཕྱིར་དོན་གྱི་མཆོག་མྱ་
ངན་ལས་འདས་པ་ཐོབ་པར་བྱ་བའི་ཕྱིར་སྦྱིན་པ་སྦྱིན་པར་བྱེད་པའོ་ཞེས་སྟོན་པར་བྱའོ། །མཐུན་པ་དང་མི་མཐུན་པ་རབ་ཏུ་སྟོན་པར་བྱེད་པ་ཞེས་བྱ་བ་ནི། ཆོས་དང་ཆོས་མ་ཡིན་པ་རབ་ཏུ་སྟོན་པར་བྱེད་པའོ། །ཆོས་ཀྱི་སྐུ་ཟག་པ་མེད་པ་ཞེས་བྱ་བ་ནི། ལམ་སྐྱེ་བའི་སྔོན་རོལ་ཏུ་ལུང་འབོགས་
པ་འགྲོ་བའི་ཕྱིར་རོ། །དེ་ཉིད་ཀྱི་ཕྱིར་མདོར་ན་སངས་རྒྱས་ཀྱི་མཛད་པ་ཐམས་ཅད་བྱེད་པ་ཡིན་པས་ཞེས་བྱ་བ་སྨོས་སོ། །ནད་པ་ལ་ཡོན་གྱི་འབྲས་བུ་གཞལ་དུ་མེད་པ་ཞེས་བྱ་བ་འདི་ལ་རིག་པ་ཅི་ཞེ་ན། ཁ་ཅིག་ན་རེ་རྟག་ཏུ་སྐྱོ་བ་ཉིད་ཀྱིས་དགེ་བའི་ཆོས་ཀྱི་སྣོད་ཡིན་ནོ་ཞེས་ཟེར་རོ། །
གཞན་དག་ན་རེ་འདི་ལ་སངས་རྒྱས་ཁོ་ན་ཚད་མའོ་ཞེས་ཟེར་རོ། །ཞིང་ཞེས་བྱ་བ་ནི་གང་དུ་ཕན་པ་དང་གནོད་པ་དག་བྱེད་པའོ་ཞེས་བྱ་བ་ནི། སེམས་ཅན་དུ་བགྲང་བའི་དངོས་པོའམ་དེ་བཞིན་གཤེགས་པའི་མཆོད་རྟེན་ནོ། །འོ་ན་དེ་བཞིན་གཤེགས་པ་ཉིད་ཞིང་མ་ཡིན་ནམ་ཞེ་
ན། མཆོད་རྟེན་ལ་ཕན་པ་དང་གནོད་པ་དག་ཀྱང་དེ་ལ་དམིགས་པའི་སྦྱོར་བར་ཞུགས་པའི་ཕྱིར། དེ་ལ་ཕན་པ་དང་གནོད་པ་དག་གིས་ཞིང་དུ་འགྱུར་རོ། །གཞི་ནི་ལས་ཀྱི་ལམ་མོ་ཞེས་བྱ་བ་ནི་སྲོག་གཅོད་པ་ལ་སོགས་པའི་མཚན་ཉིད་དོ། །ཇི་ལྟར་ལྕི་བར་འགྱུར་ཞེ་ན། དེའི་ཕྱིར་རྣམ་
པར་སྨིན་པ་ངེས་པར་གནས་པའི་ཕྱིར་རོ་ཞེས་བྱ་བ་སྨོས་སོ། །མ་བྱིན་པར་བླངས་པ་ལ་སོགས་པས་ནི་དེ་ལྟར་མ་ཡིན་ནོ་ཞེས་བྱ་བ་ལ་སོགས་པ་ཞེས་བྱ་བའི་སྒྲས་ནི་བརྫུན་དུ་སྨྲ་བ་ལ་སོགས་པ་བསྡུའོ། །དེ་བཞིན་དུ་གཞན་ལ་ཡང་སྦྱར་བར་བྱའོ་ཞེས་བྱ་བ་འབྱུང་སྟེ། ཇི་ལྟར་ཞེ་
ན། ལ་ལ་ནི་སྦྱོར་བའི་ཁྱད་པར་ཁོ་ནས་ལྕི་བར་འགྱུར་ཏེ། རྣམ་པར་སྨིན་པ་ངེས་པར་གནས་པའི་ཕྱིར་རོ། །ལ་ལ་ནི་སེམས་པའི་ཁྱད་པར་གྱིས་སོ། །ལ་ལ་ནི་བསམ་པའི་ཁྱད་པར་གྱིས་སོ། །བློ་སྔོན་དུ་མ་བཏང་བ་ཡང་མ་ཡིན་ལ་ཞེས་བྱ་བ་ལ་བློ་སྔོན་དུ་མ་བཏང་བ་ནི་