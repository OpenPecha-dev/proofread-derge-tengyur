པ་ལས་ལོག་པ་དག་ནི་དགེ་ཚུལ་གྱི་སྡོམ་པ་གཞན་ཡིན་ལ། དགེ་སློང་གི་སྡོམ་པར་ཡང་གཞན་ཡིན་ནོ། །རྒྱགས་པ་དང་བག་མེད་པའི་གནས་ཞེས་བྱ་བ་ནི། ཁྲི་སྟན་མཐོན་པོ་དང་། ཁྲི་སྟན་ཆེན་པོ་དང་། མྱོས་པར་འགྱུར་བའི་བཏུང་བའོ། །དེ་དག་ལ་ཁྱད་པར་ཅི་
ཡོད་པ་ཞེས་བྱ་བ་ནི། སྤོང་བར་མཚུངས་བཞིན་དུ་སྙམ་དུ་བསམས་པའོ། །དགེ་བསྙེན་ཡང་མ་ཡིན་པ་ཁོ་ན་ཞེས་བྱ་བ་ནི་འགལ་བ་ནི་དགེ་སློང་གི་སྡོམ་པ་བླངས་པས་དགེ་བསྙེན་དང་། དགེ་ཚུལ་གྱི་སྡོམ་པ་གཉིས་དང་བྲལ་བའི་ཕྱིར་དགེ་སློང་གི་སྡོམ་པ་བཏང་བས་
དགེ་བསྙེན་པ་སྡོམ་པ་མེད་པའི་ཕྱིར་དགེ་བསྙེན་ཡང་མ་ཡིན་པ་ཁོ་ནར་གྱུར་ཏེ་དགེ་བསྙེན་གྱི་སྡོམ་པ་མེད་པའི་ཕྱིར་རོ། །འདི་ནི་འདོད་པ་ཡང་མ་ཡིན་ཏེ། འོ་ན་ཅི་ཞེ་ན། དགེ་སློང་གི་སྡོམ་པ་བཏང་བས་དགེ་ཚུལ་དང་། དགེ་ཚུལ་གྱི་སྡོམ་པ་བཏང་བས་དགེ་
བསྙེན་དུ་འདོད་པ་ཡིན་ནོ། །ཡང་ཁ་ཅིག་ན་རེ་དགེ་བསྙེན་དང་དགེ་ཚུལ་གྱི་སྡོམ་པ་དག་མ་བཟུང་བར་དགེ་སློང་གི་སྡོམ་པ་ཇི་ལྟར་ཐོབ་ཅེས་ཟེར་རོ། །གཞན་དག་ན་རེ་ཐོབ་པར་འགྱུར་ཏེ། འདི་ལྟར་དགེ་ཚུལ་མ་བྱས་པར་བསྙེན་པར་རྫོགས་པར་བྱེད་ན་ལེགས་
པར་བསྙེན་པར་རྫོགས་པར་ནི་བརྗོད་པར་བྱའོ་ཞེས་འདུལ་བ་ལས་འདོན་པར་ཞེས་ཟེར་རོ། །དེ་ཉིད་ཀྱི་ཕྱིར་དགེ་ཚུལ་གྱི་སྡོམ་པ་ཡང་དགེ་བསྙེན་གྱི་སྡོམ་པ་མེད་པར་ཡང་ཐོབ་བོ་ཞེས་ཤེས་པར་བྱའོ། །དེ་དག་གི་འདོད་པས་དགེ་སློང་ཡང་གལ་ཏེ་ཕྱིས་དགེ་ཚུལ་དང་དགེ་
བསྙེན་དང་བསྙེན་གནས་ཀྱི་སྡོམ་པ་དག་སྐྱེད་པར་བྱེད་ན་ཐོབ་པར་འགྱུར་ལ། དགེ་ཚུལ་གྱིས་ཀྱང་དགེ་བསྙེན་དང་བསྙེན་གནས་ཀྱི་སྡོམ་པ་དག་གོ། །གང་ཞིག་དེར་བརྗོད་པར་ནི་གཙོ་བོའི་སྡོམ་པ་དེ་དང་དེ་དག་ལ་བརྟེན་ནས་སོ་ཞེས་ཟེར་རོ། །ཡང་ཅིའི་ཕྱིར་དགེ་ཚུལ་ལ།
གར་དང་། གླུ་དང་། རོལ་མོ་དང་། སྤོས་དང་། མེ་ཏོག་ཕྲེང་བ་དང་། བྱུག་པ་རྣམས་གཉིས་སུ་བྱས་ལ། བསྙེན་གནས་ཀྱི་སྡོམ་པར་ནི་གཅིག་ཏུ་བྱས་ཤེ་ན། ཤིན་ཏུ་མང་ངོ་སྙམ་དུ་སྒྱིད་ལུག་པའི་ཁྱིམ་པ་རྣམས་ལ་སླ་བར་བསྟན་པའི་ཕྱིར་གཅིག་ཉིད་དུ་རྣམ་པར་