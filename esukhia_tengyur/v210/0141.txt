རྣམ་པར་སྨིན་པ་མེད་དོ། །འཇིག་རྟེན་འདི་མེད་དོ། །འཇིག་རྟེན་ཕ་རོལ་མེད་དོ། །སེམས་ཅན་བརྫུས་ཏེ་སྐྱེ་བ་མེད་དོ་ཞེས་བྱ་བ་འདི་ནི་འབྲས་བུ་ལ་སྐུར་པ་འདེབས་པའོ། །ཡང་རྒྱུ་དང་འབྲས་བུ་གང་ཡང་རུང་བ་ལ་སྐུར་པ་
འདེབས་པའི་ཕྱིར་གཉི་ག་ལ་སྐུར་པ་འདེབས་པ་ཡིན་ནོ། །དགེ་སྦྱོང་དང་བྲམ་ཟེ་དང་དགྲ་བཅོམ་པ་མེད་དོ་ཞེས་བྱ་བ་ནི་འཕགས་པ་ལ་སྐུར་པ་འདེབས་པ་ཡིན་ནོ། །དེ་དག་གི་རྒྱུ་བས་རྒྱུ་སྟེ་ཞེས་བྱ་བ་ནི། བརྣབ་སེམས་ལ་སོགས་པ་གོ་
རིམས་བཞིན་དུ་ཆགས་པ་དང་མི་མཐུན་པ་དང་། ལོག་པའི་ངེས་པར་རྟོག་པའི་རྣམ་པ་ཅན་དེ་དག་གི་དབང་གིས་དེ་དག་དང་མཐུན་པར་སེམས་པས་སེམས་པར་བྱེད་ཅིང་མངོན་པར་འདུ་བྱེད་དེ། དེའི་ཕྱིར་དེ་དག་གི་རྒྱུ་བས་རྒྱུ་བ་ཡིན་ནོ། །དེ་
དག་གི་འགྲོས་ཀྱིས་འགྲོའོ་ཞེས་བྱ་བ་ནི། ཕྱི་མ་སྔ་མའི་བཤད་པ་ཡིན་པར་དགོངས་ཏེ་སྨོས་པའོ། །ལས་དང་ལམ་ཞེས་བྱ་བ་ལ། སེམས་པ་ཞེས་བྱ་བ་ནི་ལས་མིན་ནོ་ཞེས་བྱ་བ་ནི་ལས་ཡིན་ནོ་ཞེས་བྱ་བའོ། །དེ་དག་ཀུན་ནས་སློང་བའི་སེམས་པ་ཞེས་བྱ་བ་ནི། སྲོག་གཅོད་
པ་ལ་སོགས་པ་དེ་དག་སེམས་པ་གང་གིས་ཀུན་ནས་སློང་བ་སྟེ་འཇུག་པར་བྱེད་ཅེས་བྱ་བའི་ཐ་ཚིག་གོ། །དེ་དག་ལ་བརྟེན་ནས་འཇུག་པའི་ཕྱིར་རོ་ཞེས་བྱ་བ་ནི། དེ་དག་ལ་དམིགས་ནས་འཇུག་པའི་ཕྱིར་རོ། །ལས་ཀྱི་ལམ་དང་ཞེས་བྱ་བ་ནི་
བརྣབ་སེམས་ལ་སོགས་པ་གསུམ་མོ། །སྲོག་གཅོད་པ་ལ་སོགས་པ་བདུན་ནི་ལུས་དང་ངག་གི་རང་བཞིན་ཡིན་པའི་ཕྱིར་ལས་དང་ལས་ཀྱི་ལམ་ཡང་ཡིན་ནོ། །དེ་དག་ཀུན་ནས་སློང་བའི་སེམས་པ་ནི་དེ་དག་ལ་བརྟེན་ནས་འཇུག་པའི་ཕྱིར་རོ། །
མི་འདྲ་བ་རྣམས་ལ་ཡང་གཅིག་ཡིན་པར་གྲུབ་པའི་ཕྱིར་རོ། །གང་མི་མངོན་པ་ནི་ཡོན་ཏན་ནོ་ཞེས་བྱ་བ་འདི་ལྟར་དེ་དག་ནི་དེའི་རྩ་བ་ཅན་དུ་འཇུག་པ་ཡིན་ནོ་ཞེས་བྱ་སྟེ། སྦྱོར་བ་འཇུག་པ་ནི་དངོས་ཀྱི་ལས་ཀྱི་ལམ་གྱི་དོན་དུའོ། །མཇུག་འཇུག་