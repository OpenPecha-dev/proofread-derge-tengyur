བྱ་བ་ནི་རྟག་པར་འདུ་ཤེས་པ་སྤང་བའི་ཕྱིར་བསྟན་ཏོ། །ཚོགས་ཞེས་བྱ་བ་ནི་རིལ་པོར་འདུ་ཤེས་པ་སྤང་བའི་ཕྱིར་རོ། །དེ་དག་སྔོན་དུ་འགྲོ་བ་ཅན་ཡིན་ནོ་ཞེས་བྱ་བ་ནི། རྟག་པ་དང་རིལ་པོར་འདུ་ཤེས་པ་སྔོན་དུ་འགྲོ་བ་ཅན་ཡིན་ནོ་ཞེས་བྱ་བ་ནི་རྟག་
པ་དང་རིལ་པོར་འདུ་ཤེས་པ་སྔོན་དུ་འགྲོ་བ་ཅན་ནོ། །དེ་དང་བྲལ་བས་བདག་ཏུ་འཛིན་པ་དང་བྲལ་བར་འགྱུར་ཏེ། རྒྱུ་མེད་པས་འབྲས་བུ་མེད་པར་འགྱུར་རོ། །ཟག་པ་དང་བཅས་པ་ལ་དམིགས་པ་ཐམས་ཅད་ཀྱང་ཞེས་བྱ་བ་ནི་རྣམ་པ་ལྔ་ཆར་ཡང་ངོ་། །ཟག་པ་དང་
བཅས་པ་ལ་དམིགས་པ་ཞེས་བྱ་བ་ནི་ཟག་པ་མེད་པ་ལ་དམིགས་པ་ལས་ཀྱང་ཁྱད་པར་དུ་བྱེད་པའོ། །འཇིག་ཚོགས་ཞེས་བྱ་བ་ནི་ཉེ་བར་ལེན་པའི་ཕུང་པོ་ལྔ་ལའོ། །ཐམས་ཅད་འཇིག་ཚོགས་ཀྱི་ཡུལ་ཅན་ཡིན་བཞིན་དུ་ཅིའི་ཕྱིར་བདག་དང་བདག་གིར་ལྟ་བ་ཁོ་ན་
ལ་འཇིག་ཚོགས་སུ་ལྟ་བར་བཤད་ཅེ་ན། བདག་དང་བདག་གིར་མེད་པར་བསྟན་པའི་ཕྱིར་ཏེ། དེ་ཉིད་ཀྱི་ཕྱིར་ཅི་ནས་ཀྱང་འདི་ནི་འཇིག་ཚོགས་ལ་ལྟ་བ་ཡིན་གྱི་བདག་དང་བདག་གི་བ་ནི་མ་ཡིན་ནོ་ཞེས་རྟོགས་པར་བྱ་བའི་ཕྱིར་ཞེས་བྱ་བ་སྨོས་སོ། །འདི་ཉིད་
ལ་ཁུངས་ནི་ཇི་སྐད་དུ་དགེ་སློང་དག་ཅེས་རྒྱས་པར་འབྱུང་བའོ། །གཞན་དག་ན་རེ་འདིར་འཇིག་པའི་སྒྲ་དོན་མེད་དེ། མི་རྟག་པ་ཉིད་དུ་ནི་ཚོགས་ཀྱི་སྒྲས་ཤེས་པའི་ཕྱིར་རོ་ཞེས་ཟེར་རོ། །འདུས་པ་རྟག་པར་འདོད་པར་འགའ་ཡང་མེད་པས་ཚོགས་སུ་ལྟ་བ་ཁོ་ནར་
འགྱུར་ན། འདི་ནི་དེ་ལྟ་མ་ཡིན་ཏེ། ཕུང་པོ་རྣམས་ལ་དངོས་པོ་གཅིག་པ་ཉིད་དགག་པའི་ཕྱིར་དང་དེའི་ཉེ་བར་ལེན་པ་རྣམས་རྟག་པ་དགག་པའི་ཕྱིར་ཏེ། རྟག་པར་འདུ་ཤེས་པ་དང་རིལ་པོར་འདུ་ཤེས་པ་སྤང་བའི་ཕྱིར་ཞེས་སྔར་ཉིད་དུ་བཤད་ཟིན་ཏོ། །འདི་གཉི་
ག་ཡང་འདོད་པས་གནས་བརྟན་རྣམས་ཀྱིས་སྐྱོན་བསྟན་པའི་གནས་མེད་དོ། །སློབ་དཔོན་འདུས་བཟང་ན་རེ། ཡོད་དོ་ཞེས་བྱ་བ་འདུས་པའི་ཚོགས་ཡོད་པ་སྟེ་གཅིག་མ་ཡིན་ཞེས་བྱ་བའི་དོན་ཏོ། །བདག་ཡོད་པ་ཉིད་ཀྱི་འཇུག་པ་འདིར་ལྟ་བ་དེ་ཡང་མེད་པ་དེའི་ཕྱིར་ཡོད་