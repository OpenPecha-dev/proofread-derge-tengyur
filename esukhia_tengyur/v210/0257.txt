ཞེས་གསུངས་སོ། །འགོག་པ་དང་ལམ་དག་ལ་ཡང་སྐྱོན་གྱི་སྒོ་ནས་བལྟ་བར་བྱ་བ་དག་གོ་ཞེས་བྱ་བར་ཐལ་བར་འགྱུར་རོ། །ཅིའི་ཕྱིར་ཡུལ་གྱི་སྐྱོན་མཐོང་བ་ལས་ནི་སྲེད་པ་དང་བྲལ་བར་འགྱུར་ལ་གཞན་དུ་མ་ཡིན་ཞེ་ན། ཞི་བའི་རྣམ་པ་ལ་
སོགས་པ་རྣམས་ཀྱིས་ཟག་པ་མེད་པའི་ཆོས་ལ་ལྟ་བའི་སྒོ་ནས་དེ་ལ་དམིགས་པའི་སྲེད་པ་འཕེལ་བ་ཉིད་དུ་འགྱུར་གྱི་སྤོང་བ་ནི་མ་ཡིན་ནོ། །སྲེད་པས་ཡུལ་ལ་ཡོན་ཏན་དུ་མཐོང་བས་སྲེད་པ་འཕེལ་བར་མཐོང་བ་དེའི་ཕྱིར་ཟག་པ་མེད་པ་ལ་དམིགས་པའི་འདོད་ཆགས་མེད་
དོ། །འགོག་པ་དང་ལམ་དག་ནི་དེ་ལྟ་མ་ཡིན་ནོ་ཞེས་བྱ་བ་ནི་གནོད་པ་བྱེད་པའི་རྒྱུ་མཚན་དང་བྲལ་བའི་ཕྱིར་རོ། །འདི་དག་གི་ཉོན་མོངས་པ་མ་རིག་ལ་ཟག་པ་མེད་པའི་ནི་མཆོག་ཏུ་ཕྲ་བ་ཞེས་བྱ་བ་ནི་དེ་ལ་དེའི་འཇུག་པ་ཡོད་པ་མ་ཡིན་ནོ། །ང་རྒྱལ་ཡང་ཁེངས་པའི་མཚན་ཉིད་
ཅན་ཡིན་པའི་ཕྱིར་མ་ཞི་བ་ཡིན་ན། ཟག་པ་མེད་པའི་ཆོས་རྣམས་ནི་རབ་ཏུ་ཞི་བ་ཡིན་པའི་ཕྱིར་དེས་ཁེངས་པར་འགྱུར་བར་མི་འོས་སོ། །བདག་གིས་ནི་ཆོས་དེ་དག་འཐོབ་པོ་སྙམ་དུ་དེ་ལྟར་ང་རྒྱལ་སྐྱེ་བར་འགྱུར་ན། ཟག་པ་མེད་པའི་ཆོས་ཀྱི་རྐྱེན་གྱི་དེ་སྐྱེ་བར་རིག་པ་མ་ཡིན་
ཏེ། དེ་དག་ནི་དེའི་གཉེན་པོ་ཡིན་པའི་ཕྱིར་དང་ཡང་དག་པའི་དོན་དུ་དག་པ་ཡིན་པའི་ཕྱིར་ཞེས་བྱ་བ་ལ། ཕྱིན་ཅི་མ་ལོག་པའི་དོན་གྱིས་ཞུགས་པའི་ཕྱིར་དེ་དང་མཐུན་པ་སྟེ། འདི་དམ་བཅས་པ་དང་འགལ་བ་མ་ཡིན་ཞེས་བྱ་བའི་དོན་ཏོ། །དེ་དག་ནི་མཆོག་ཀྱང་ཡིན་ཏེ།
ཉོན་མོངས་པའི་གཉེན་པོ་ཡིན་པའི་ཕྱིར་དང་དགེ་བ་དང་རྟག་པ་ཡིན་པའི་ཕྱིར་དང་ཟག་པ་མེད་པ་ཡིན་པའི་ཕྱིར་རོ། །དངོས་པོ་དམན་པ་ཟག་པ་དང་བཅས་པ་ལ་མཆོག་ཏུ་འཛིན་པ་ནི་ལྟ་བ་མཆོག་ཏུ་འཛིན་པ་ཉིད་དོ། །གཞན་ཡང་གལ་ཏེ་མཆོག་ཏུ་འཛིན་པ་གཉིས་པ་
ཟག་པ་མེད་པ་ལ་དམིགས་པ་ཡིན་པ་ནི་ཡང་དག་པའི་ལྟ་བའི་མཚན་ཉིད་དུ་འགྱུར་ཏེ། ཟག་པ་མེད་པ་རྣམས་ནི་དག་པ་ཡིན་པའི་ཕྱིར་དང་མཆོག་ཡིན་པའི་ཕྱིར་རོ། །དེའི་ཕྱིར་མཐོང་བས་སྤང་བར་བྱ་བ་དག་ཏུ་ཡང་མི་འགྱུར་རོ། །དེ་ལྟ་བུ་ནི་འོ་ན་གང་དག་འགོག་པ་ལ་