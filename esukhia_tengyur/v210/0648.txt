པའི་ཆོས་འཇིགས་པ་དང་བྲལ་བ་ཉིད་དོ། །མཁྱེན་པ་ནི་འཇིགས་པ་དང་བྲལ་བར་མི་འགྱུར་རོ་ཞེ་ན་དེ་ནི་དེ་ལྟ་མ་ཡིན་ཏེ། དེ་གང་དང་ལྡན་པས་འཇིགས་པ་མེད་པར་འགྱུར་བ་དེ་ནི་འཇིགས་པ་མེད་པ་ཉིད་དེ་ཡ་ཤེས་རྣམ་པ་བཞི་དང་ལྡན་པས་འཇིགས་པ་མེད་པར་འགྱུར་བས་ན་
མཁྱེན་པ་ཉིད་མི་འཇིགས་པ་ཡིན་ནོ། །སློབ་དཔོན་གྱིས་ཤེས་པས་བྱས་པ་ནི་མི་འཇིགས་པ་ཡིན་པར་རུང་གི་ཤེས་པ་ཉིད་ནི་མ་ཡིན་ནོ་ཞེས་སྨོས་ཏེ། མི་འཇིགས་པ་ནི་མི་སྐྲག་པ་ཡིན་ལ། མི་སྐྲག་པ་ཉིད་ཀྱང་སྐྲག་པ་དང་བྲལ་བ་ཡིན་ཞིང་། དེ་ཡང་ཤེས་པ་ལས་བྱུང་བ་
ཡིན་གྱི་ཤེས་པ་ཉིད་ནི་མ་ཡིན་ནོ་ཞེས་པ་ནི་མི་འཇིགས་པ་དང་ཆེས་ཉེ་བའི་རྒྱུ་ཉིད་ཤེས་པར་བྱ་བའི་ཕྱིར་མི་འཇིགས་པའི་རྒྱུའོ། །གཞན་དག་ན་རེ་ཤེས་པ་འདིར་མི་འཇིགས་པར་བཤད་དོ་ཞེས་ཟེར་རོ། །ཆོས་ཐམས་ཅད་ཀྱི་རྣམ་པ་ཐམས་ཅད་མཁྱེན་པའི་མི་འཇིགས་པ་དང་པོའི་
རྒྱུའོ། །བག་ཆགས་དང་བཅས་པའི་ཉོན་མོངས་པ་སྤངས་པའི་མཁྱེན་པ་ནི་གཉིས་པའི་རྒྱུའོ། །མི་འཇིགས་པ་ཕྱི་མ་དག་གི་ནི་སློབ་མ་ལ་ཕན་པ་དང་མི་ཕན་པ་མཁྱེན་པ་བར་ཆད་མེད་པའོ། །སྟོབས་དང་མི་འཇིགས་པ་ཡིན་ཏེ་ཡེ་ཤེས་ཀྱི་བདག་ཉིད་ཡིན་ན་ཁྱད་པར་ཅི་ཞེ་ན།
ཡེ་ཤེས་ཀྱི་ཁྱད་པར་འགའ་ཞིག་སྟོབས་དང་འགའ་ཞིག་མི་འཇིགས་པར་བརྗོད་དེ། མི་བརྫི་བའི་རྒྱུ་མཁྱེན་པ་ནི་སྟོབས་དང་། མི་ཞུམ་པའི་རྒྱུ་ནི་མི་འཇིགས་པའོ། །ཇི་ལྟར་གཞན་གྱིས་ཟིལ་གྱིས་མི་གནོན་པ་དེ་ལྟར་སྟོབས་ཡིན་ལ། ཇི་ལྟར་གཞན་དག་ཟིལ་གྱིས་གནོན་པ་དེ་ལྟར་ན་
མི་འཇིགས་པ་ཡིན་ནོ། །ཁ་ཅིག་ན་རེ་ཐེ་ཚོམ་ཅན་གྱི་རྟོགས་པ་ཡོངས་སུ་མཁྱེན་པ་ནི་སྟོབས་དང་ཐེ་ཚོམ་གྱི་སྦྱོར་བ་ལ་མཁས་པ་ལྟ་བུ་ནི་མི་འཇིགས་པའོ་ཞེས་ཟེར་རོ། །གཞན་དག་ན་རེ་སྟོབས་ནི་དཔའ་བ་ཉིད་ཡིན་ལ། མི་འཇིགས་པ་ནི་བརྟན་པ་ཉིད་ཡིན་ནོ། །འདི་ཉིད་ཀྱིས་བྱ་
བ་ཐ་དད་དེ། སྟོབས་ཀྱི་དོན་ནི་མངོན་པར་འདོད་པའི་བྱ་བ་བསྒྲུབ་པའི་དོན་ཏོ། །མི་འཇིགས་པའི་དོན་ནི་མི་ཞུམ་པའི་དོན་ཏོ་ཞེས་ཟེར་རོ། །དྲན་པ་ཉེ་བར་གཞག་པ་གསུམ་ཞེས་བྱ་བ་ནི་བྱང་ཆུབ་ཀྱི་ཕྱོགས་ཀྱིས་བསྡུས་པ་རྣམས་ལས་གཞན་པ་དག་གོ། །འཁོར་གྱི་བྱེ་བྲག་ལས་ཞེས་བྱ་