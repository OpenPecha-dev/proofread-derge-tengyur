ལ་རྗེས་སུ་ཞེན་པ་ཁོ་ནས་མཐོང་བས་སྤང་བར་བྱ་བ་རྣམས་ཀྱིས་སྤངས་པ་ཡང་དག་པར་འཛིན་པ་དེའི་ཕྱིར་དེ་ལས་ཡོངས་སུ་ཉམས་པ་མེད་དོ། །གལ་ཏེ་ལམ་ལ་རྗེས་སུ་ཤེས་པ་ལས་ཡོངས་སུ་ཉམས་ན་ནི་རྒྱུན་ཏུ་ཞུགས་པའི་འབྲས་བུ་ལས་ཀྱང་ཡོངས་སུ་ཉམས་པར་
འགྱུར་བ་ཞིག་ན། དེ་ལས་ནི་ཡོངས་སུ་ཉམས་པ་མེད་དོ། །གལ་ཏེ་དེ་ཉིད་ཀྱི་ཕྱིར་མཐོང་བའི་ལམ་ཡིན་ནོ་ཞེ་ན་ཞེས་བྱ་བ་ནི། གང་གི་ཕྱིར་དེས་མཐོང་བས་སྤང་བར་བྱ་བའི་སྤངས་པ་ཡང་དག་པར་འཛིན་པའི་ཕྱིར་ལྷག་མ་ཆོས་ལ་རྗེས་སུ་ཤེས་པ་བཞིན་ནོ་ཞེས་བྱ་བའོ། །མ་ཡིན་ཏེ་ཧ་
ཅང་ཐལ་བར་འགྱུར་བའི་ཕྱིར་རོ་ཞེས་བྱ་བ་ནི་ལམ་ལ་རྗེས་སུ་ཤེས་པ་ཕན་ཆད་ཀྱི་བསྒོམ་པའི་ལམ་ཡང་མཐོང་བའི་ལམ་དུ་འགྱུར་ཏེ། དེས་ཀྱང་མཐོང་བས་སྤང་བར་བྱ་བའི་སྤངས་པ་ཡང་དག་པར་འཛིན་པའི་ཕྱིར་རོ། །དེ་ལྟ་ཡིན་ན་ནི་ལན་ཅིག་ཕྱིར་འོང་བའི་འབྲས་བུ་ལ་སོགས་
པ་ཡང་མཐོང་བའི་ལམ་དུ་འགྱུར་རོ། །དེ་བས་ན་དེའི་ཕྱིར་ཡང་ཡོངས་སུ་ཉམས་པར་ཐལ་བ་མེད་དོ། །གཞན་དག་ན་རེ་ཟད་པ་ཤེས་པ་ཡང་བསྒོམ་པས་སྤང་བར་བྱ་བའི་སྤངས་པ་འཛིན་པའི་ཕྱིར་སློབ་པའི་ལམ་དུ་འགྱུར་ཏེ་ཧ་ཅང་ཐལ་བའི་ཕྱིར་རོ་ཞེས་ཟེར་རོ། །ཅིའི་ཕྱིར་ཤེས་པ་བདུན་
མཐོང་བའི་ལམ་ཡིན་ཞེ་ན་ཞེས་བྱ་བ་ནི། མ་མཐོང་བ་མཐོང་བའི་ཕྱིར་མཐོང་བའི་ལམ་ཞེས་བྱའོ། །བཟོད་པ་རྣམས་ཁོ་ནས་མ་མཐོང་བའི་བདེན་པ་མཐོང་གི་ཤེས་པ་རྣམས་ཀྱིས་མ་ཡིན་ནོ། །བཟོད་པ་རྣམས་ཀྱིས་བདེན་པ་མཐོང་བ་དེ་འཐད་པས་དེའི་ཕྱིར་ལམ་ལ་རྗེས་སུ་ཤེས་པ་བཞིན་
ལྷག་མ་རྣམས་ཀྱང་མཐོང་བའི་ལམ་མ་ཡིན་ནོ། །ཡང་ན་ལམ་ལ་རྗེས་སུ་ཤེས་པ་ཡང་བཟོད་པའི་དེ་མ་ཐག་སྐྱེ་བའི་ཕྱིར་ཤེས་པ་ལྷག་མ་བཞིན་མཐོང་བའི་ལམ་དུ་ཅིའི་ཕྱིར་མི་འདོད་ཅེ་ན། མཐོང་བ་ཡོངས་སུ་མ་རྫོགས་པའི་ཕྱིར་ཞེས་བྱ་སྟེ། བདེན་པ་མ་མཐོང་བ་མཐོང་བའི་ཕྱིར་མཐོང་
བའི་ཤེས་པ་རྣམས་མཐོང་བའི་ལམ་ཉིད་དུ་མི་བརྗོད་དོ། །འོ་ན་ཅི་ཞེ་ན། མཐོང་བའི་ལམ་གྱི་བར་མར་གྱུར་པའི་ཕྱིར་སྡུག་བསྔལ་དང་ཀུན་འབྱུང་དང་འགོག་པ་ཤེས་པ་རྣམས་ལ་ཆོས་ཤེས་པ་བཞིན་བལྟ་བར་བྱ་སྟེ་དེ་ཡང་ལྷག་མ་ཉིད་ཀྱི་ཕྱིར་རོ། །དྲ་ཥྚུ་ཀཱ་མ་ཏཱ་ཤ་ཡཱ་བསྠཱ་ནཱ་ཙྩ་དཪྴ་