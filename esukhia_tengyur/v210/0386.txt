བཞིན་པས་དཀྲི་བའི་ཉོན་མོངས་པ་རྣམས་འགོག་པས་འགོག་པའོ། །དེ་བཀག་པ་ལས་གཟུགས་ལ་སོགས་པ་དང་བྲལ་བའི་ཞི་གནས་དང་ལྷག་མཐོང་ནི་ལམ་གྱི་བདེན་པ་དང་སྟེ། འཕགས་པའི་ལམ་ནི་དེས་ཉེ་བར་བསྡུས་པའི་ཕྱིར་རོ་ཞེས་ཟེར་རོ། །འདི་ན་ཆོས་མངོན་པ་པ་
རྣམས་མི་འདོད་དེ་དུས་དང་གང་ཟག་དང་མོས་པ་དང་ནུས་པའི་གནས་སྐབས་ཐ་དད་པའི་དབང་གིས་སོ། །མདོ་རྣམས་སུ་ཆོས་བསྟན་པ་ནི་དགོངས་པ་ཅན་ཡིན་ལ། ཆོས་མངོན་པ་ནི་མཚན་ཉིད་པ་ཁོ་ནའི་དབང་དུ་བྱས་ཏེ། དེ་ལྟར་འདི་ཆོས་མངོན་པ་དང་མི་འགལ་ལོ། །དེ་ལྟ་མ་
ཡིན་ན་ཞེས་བྱ་བ་ནི་གལ་ཏེ་བདེན་པ་རྣམས་ཇི་ལྟར་མངོན་པར་རྟོགས་པ་བཞིན་བསྟན་པར་བཞེད་པ་མ་ཡིན་པ་ཞིག་ཏུ་གྱུར་ན་ནི་དེ་ལྟ་ཡིན་དང་སྔར་རྒྱུ་སྟོན་པར་འགྱུར་ཞིང་ཕྱིས་འབྲས་བུ་སྟོན་པར་འགྱུར་ཏེ་འབྲས་བུའི་སྔོན་དུ་རྒྱུ་འགྲོ་བའི་ཕྱིར་སྡུག་བསྔལ་གྱི་བདེན་པའི་སྔ་རོལ་དུ་ཀུན་
འབྱུང་གི་བདེན་པ་བསྟན་པ་དང་། འགོག་པའི་བདེན་པའི་སྔ་རོལ་དུ་ལམ་གྱི་བདེན་པ་བསྟན་པར་རིགས་པར་འགྱུར་རོ། །ཁ་ཅིག་ནི་རབ་ཏུ་བརྟགས་པ་དང་མཐུན་པར་བསྟན་པ་སྟེ་ཞེས་བྱ་བ་ནི་རྟོགས་པ་དང་མཐུན་པར་བསྟན་ཅེས་བྱ་བའི་དོན་ཏེ། རྟོགས་པ་དང་རབ་ཏུ་བརྟགས་པ་
དང་ངེས་པར་རྟོགས་པ་ནི་རྣམ་གྲངས་སོ། །དཔེར་ན་ཡང་དག་པར་སྤོང་བ་རྣམས་ཞེས་བྱ་བ་ནི། ཇི་ལྟར་སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་ཕྱིར་འབད་པ་སྐྱེད་པར་བྱེད་དོ། །རྩོལ་ལོ། །བརྩོན་འགྲུས་རྩོམ་མོ། །སེམས་རབ་ཏུ་འཛིན་ཏོ། །རབ་ཏུ་འཇོག་གོ་
ཞེས་བྱ་བ་དང་། མ་སྐྱེས་པ་རྣམས་མི་སྐྱེད་པའི་ཕྱིར་འདུན་པ་བསྐྱེད་དོ་ཞེས་བྱ་བ་ལ་སོགས་པ་ཐམས་ཅད་སྦྱར་རོ། །དགེ་བའི་ཆོས་མ་སྐྱེས་པ་རྣམས་བསྐྱེད་པའི་ཕྱིར་འདུན་པ་བསྐྱེད་དོ་ཞེས་བྱ་བ་ཐམས་ཅད་སྦྱར་རོ། །སྐྱེས་པ་རྣམས་བརྟན་པ་དང་མི་བརྗོད་པར་བྱ་བ་དང་།
བསྒོམ་པ་ཡོངས་སུ་རྫོགས་པར་བྱ་བའི་ཕྱིར་དང་། ཕྱིར་ཞིང་འཕེལ་བ་དང་རྒྱས་པ་དང་ཡེ་ཤེས་མངོན་དུ་བྱ་བའི་ཕྱིར་འདུན་པ་བསྐྱེད་དོ་ཞེས་བྱ་བ་སྔ་མ་བཞིན་ནོ། །གང་སྔར་ནི་སྐྱེས་པ་རྣམས་ཞེས་རྒྱས་པར་འབྱུང་སྟེ། དུཏྟ་རཱ་ཧི་ཆོས་སྐྱེས་པ་རྣམས་ལ་གདགས་ཀྱི་མ་སྐྱེས་