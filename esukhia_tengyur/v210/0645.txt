རྒྱས་ཀྱིའོ། །སྐྱེ་བ་ལ་སོགས་པའི་མཐའ་མ་ཤེས་ཞེས་བྱ་བ་ལ་སོགས་པ་ཞེས་བྱ་བའི་སྒྲས་ནི་འཆི་འཕོ་བའི་ཤེས་པ་བསྡུའོ། །སྲེད་མེད་ཀྱི་བུའི་སྟོབས་ཞེས་བྱ་བ་ནི། སྟོབས་ཉིད་ཀྱི་མིང་གི་ཁྱད་པར་ཏེ། གང་ལ་སྟོབས་དེ་ཡོད་པ་དེ་ཡང་སྲེད་མེད་ཀྱི་བུ་ཞེས་བྱའོ། །
བཅོམ་ལྡན་འདས་ཀྱི་ཕུན་སུམ་ཚོགས་པ་ནི་གཉིས་ཏེ། རྟེན་ཕུན་སུམ་ཚོགས་པ་ནི་གཟུགས་ཀྱི་སྐུའོ། །བརྟེན་པ་ཕུན་སུམ་ཚོགས་པ་ནི་སྟོབས་ལ་སོགས་པའི་ཡོན་ཏན་རྣམས་སོ། །གཞན་དག་གི་ཚིག་ནི་ཞེས་བྱ་བ་ལ། གཞན་དག་ན་རེ། སངས་རྒྱས་བཅོམ་ལྡན་འདས་ཀྱི་སྐུ་
ཐམས་ཅད་ལ་སྲེད་མེད་ཀྱི་བུའི་སྟོབས་གཅིག་ཡོད་པ་མ་ཡིན་ཏེ། འོ་ན་ཅི་ཞེ་ན། ཚིགས་དང་ཚིགས་ནའོ་ཞེས་ཟེར་རོ། །དེ་ལྟ་མ་ཡིན་ན་མཁྱེན་པའི་སྟོབས་མཐའ་ཡས་པ་བཟོད་པར་མི་འགྱུར་རོ་ཞེས་བྱ་བ་ལ། དེ་ལྟ་མ་ཡིན་ན་ཞེས་བྱ་བ་ནི་ཐུགས་ཀྱི་བཞིན་དུ་སྐུའི་སྟོབས་མི་
འདོད་ནའོ། །ཅིའི་ཕྱིར་ཞེ་ན། སྐུ་ལ་རྟེན་པ་ནི་སྐུ་དང་འཚམ་པ་ཡིན་ཏེ། སྐུ་དང་ཐུགས་གཉིས་ནི་ཕན་ཚུན་མཐུན་པར་བྱེད་པའི་ཕྱིར་རོ། །བཟོད་པར་ཞེས་བྱ་བ་ནི་བཟོད་པའི་ངང་ཚུལ་ལོ། །ཀླུ་བདུད་པ་ཞེས་བྱ་བ་ལ་སོགས་པ་འབྱུང་སྟེ། དེ་ལྟར་ཚིག་རྣམས་ནི་སྟོབས་བཅིངས་ཏེ་
ཡོད་ཞེས་བྱའོ། །དེ་ནི་རེག་བྱའི་སྐྱེ་མཆེད་ཞེས་བྱ་བ་ནི། སྟོབས་ཐམས་ཅད་ཕན་ཚུན་ཀུན་ཏུ་དགའ་བས་གནས་པར་གཟུང་བའི་ཕྱིར་རེག་བྱའི་སྐྱེ་མཆེད་དོ། །དེ་ཡང་རྣམ་པ་གཉིས་ཏེ་འབྱུང་བ་དང་འབྱུང་བ་ལས་འགྱུར་བ་ཡིན་པས་དེའི་ཕྱིར་འབྱུང་བ་མཆེད་པའི་ཁྱད་པར་ཞེས་བྱ་
བ་སྨོས་ཏེ། འབྱུང་བ་ལས་གྱུར་པ་ནི་མ་ཡིན་ནོ། །བདུན་ལས་དོན་གཞན་དུ་གྱུར་པའི་ཕྱིར་ཞེས་བྱ་བ་ནི། འཇམ་པ་ཉིད་ལ་སོགས་པ་རྣམས་ལའོ། །གཞན་དག་ན་རེ་ལྕི་བ་ཉིད་སྟོབས་དང་ཡང་བ་ཉིད་ཉམ་ཆུང་བའོ་ཞེས་ཟེར། མདོ་ལས་ཇི་སྐད་དུ་འབྱུང་བ་བཞིན་ནོ་ཞེས་
བྱ་བ་ནི། ཀྱེ་མ་མངོན་པར་རྫོགས་པར་སངས་རྒྱས་པ་ལ་འདི་ནི་ཆོས་འདི་དང་མངོན་པར་རྫོགས་པར་སངས་མ་རྒྱས་སོ་ཞེས་ང་ལ་དགེ་སྦྱོང་ངམ་བྲམ་ཟེ་འམ་ལྷའམ་བདུད་དམ་ཚངས་པའང་རུང་འགའ་ཡང་ཆོས་དང་མཐུན་པས་བརྒལ་ཞིང་གླེང་བར་བྱེད་པའི་རྒྱུ་མཚན་ཡང་དག་པར་རྗེས་སུ་མ་