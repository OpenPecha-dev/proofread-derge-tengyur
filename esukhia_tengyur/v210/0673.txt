རྣམས་ཀྱིས་ཀྱང་གཟུགས་མེད་པའི་ཁམས་ན་ནམ་མཁའ་མཐའ་ཡས་སྐྱེ་མཆེད་པ་རྣམས་བསྐལ་པ་སྟོང་ཕྲག་ཉི་ཤུ་ནས་འཆི་འཕོ་བ་མཐོང་ངོ་། །དེ་བཞིན་དུ་སྲིད་པའི་རྩེ་ནས་བསྐལ་པ་སྟོང་ཕྲག་བརྒྱད་ཅུ་ནས་འཆི་འཕོ་བ་མཐོང་ངོ་། །གང་ལ་ཞེས་བྱ་བ་ནི་
གཞན་གྱིས་སོ། །རེས་འགའ་དེའི་ས་པ་ཚེ་མཐའ་དག་མ་ཟད་པར་འཆིའོ། །རེས་འགའ་ས་འོག་མ་པའི་རིས་མཐུན་པ་གཉིས་སམ་གསུམ་ཟད་ནས་སྐྱེ་བར་འགྱུར་རོ། །དེ་དག་གི་དེར་ཤེས་པ་འཁྲུལ་པར་སྤྱོད་དོ། །བཅོམ་ལྡན་འདས་ཀྱིས་གང་དག་འཆི་འཕོ་བའི་
སེམས་པ་ཇི་ལྟ་བ་བཞིན་གཟིགས་ཤིང་སྐྱེ་བ་དང་ཚེ་མཐའ་དག་མ་ཚང་བ་དང་ཟད་པ་ཡང་མཁྱེན་ཅིང་དེ་བཞིན་དུ་དེ་ནས་འཆི་འཕོ་བ་དང་འདིར་མཚམས་སྦྱོར་བའི་སེམས་པ་ཇི་ལྟ་བ་བཞིན་དུ་གཟིགས་ཤིང་ཚེ་མཐའ་དག་མ་ཚང་བ་དང་ཟད་པ་ཡང་མཁྱེན་ཏེ། དེའི་ཕྱིར་མ་འཁྲུལ་
པ་རྗེས་སུ་དཔག་པས་མཁྱེན་པ་མིན་ནོ། །གཞན་དག་ཅེས་བྱ་བ་ནི་གང་དག་གཟུགས་མེད་པ་ནས་ཤི་འཕོ་བ་མ་ཡིན་པ་དེ་དག་ནི་རང་གི་རྒྱུད་ལ་བརྟེན་ནས་བསྐྱེད་དོ། །རྫུ་འཕྲུལ་ལ་སོགས་པའི་ཞེས་བྱ་བ་ནི་རྫུ་འཕྲུལ་དང་ལྷའི་རྣ་བ་དང་མིག་གི་མངོན་པར་ཤེས་པ་དག་
གི་སྦྱོར་བ་ནི་གོ་རིམས་བཞིན་དུ་ཡང་བ་དང་སྒྲ་དང་སྣང་བ་ཡིད་ལ་བྱེད་པ་ཡིན་ནོ། །རྫུ་འཕྲུལ་གྱི་སྦྱོར་བ་ནི་ཡང་བ་ཉིད་ཡིད་ལ་བྱེད་པའོ། །ལྷའི་རྣ་བའི་སྦྱོར་བ་ནི་སྒྲ་ཡིད་ལ་བྱེད་པའོ། །ལྷའི་མིག་གི་སྦྱོར་བ་ནི་སྣང་བ་ཡིད་ལ་བྱེད་པའོ། །ཉོན་མོངས་པ་སྤོང་བའི་ཐབས་
རྒྱས་པར་བསྟན་པའི་ཕྱིར་ཟག་པ་ཟད་པའི་མངོན་པར་ཤེས་པ་སྐྱེད་པའི་སྦྱོར་བ་ཡང་མི་བརྗོད་དོ། །འདི་དག་ཇི་ལྟར་འཐོབ་ཅེས་བྱ་བ་ནི་འཐོབ་པ་རྙེད་པའི་དབང་དུ་བྱས་ནས་དྲིས་པ་སྟེ། མངོན་སུམ་དུ་འགྱུར་བ་ནི་འདྲིས་པའམ་མ་འདྲིས་པ་འང་རུང་སྟེ་སྦྱོར་བ་ཁོ་ནས་ཡིན་ནོ། །
མ་འདྲིས་པ་རྣམས་ནི་སྦྱོར་བས་ཞེས་བྱ་བ་ནི་བྱེ་བྲག་ཅན་མངོན་པར་མ་བསྐྱེད་པ་གང་ཡིན་པའོ། །ཐམས་ཅད་ཀྱང་སྦྱོར་བས་བསྐྱེད་པ་ཡིན་ནོ་ཞེས་བྱ་བ་ནི་འདྲིས་པ་དང་མ་འདྲིས་པའོ། །དེ་ལ་འཕགས་པའི་གང་ཟག་དང་སྲིད་པ་ཐ་མ་པ་དང་སོ་སོ་སྐྱེ་བོ་རྣམས་འདྲིས་པ་དང་མ་