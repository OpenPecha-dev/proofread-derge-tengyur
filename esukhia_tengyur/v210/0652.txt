པའི་ཁམས་སུ་སྐྱེས་པ་ཁོ་ན་ལ་དམིགས་སོ། །མཉམ་པ་ཉིད་ཀྱིས་ཆེ་བ་ཉིད་ནི་ཐུགས་རྗེ་ཆེན་པོ་ནི་སེམས་ཅན་ཐམས་ཅད་ལ་མཉམ་པར་འཇུག་པའི་ཕྱིར་ཏེ། གང་གི་ཕྱིར་འདུ་བྱེད་ཀྱི་སྡུག་བསྔལ་སེམས་ཅན་རྣམས་ལ་འཇུག་པ་མཚུངས་པར་འཇུག་སྟེ། སེམས་ཅན་རྣམས་ལ་འདུ་
བྱེད་ཀྱི་སྡུག་བསྔལ་ཁྱད་པར་མེད་པའི་ཕྱིར་རོ། །སྙིང་རྗེ་ནི་སྡུག་བསྔལ་གྱི་སྡུག་བསྔལ་གྱི་སེམས་ཅན་རྣམས་ལ་འཇུག་སྟེ་མི་མཉམ་པར་འཇུག་སྟེ། སྡུག་བསྔལ་གྱི་སྡུག་བསྔལ་ནི་མི་མཉམ་པའི་ཕྱིར་རོ། །ཆེས་ཆེ་བ་ཉིད་ནི་དེ་བས་ཆེས་ཆེ་བ་མེད་པའི་ཕྱིར་རོ་ཞེས་བྱ་བ་ནི་དེ་ལ་
ཤིན་ཏུ་དང་རིམ་ཆེས་ཀྱིས་རིམ་པ་བཟློག་པའོ། །ཇི་ལྟར་སྙིང་རྗེས་སྙིང་རྗེ་བར་བྱེད་པ་དེ་ལྟར་ངེས་ཀྱང་ཡིན་པ་དེ་གཉིས་ལ་ཁྱད་པར་མ་མཐོང་ནས་ཐ་དད་དུ་བྱ་བ་ཅི་ཡོད་ཅེས་བྱ་བ་དྲིས་སོ། །ཐ་དད་དུ་བྱ་བ་ནི་དབྱེ་བར་བྱའོ། །ཞེ་སྡང་མེད་པ་དང་གཏི་མུག་མེད་པའི་ངོ་བོ་ཉིད་མེད་པའི་ཕྱིར་
རོ་ཞེས་བྱ་བ་ནི། སྙིང་རྗེ་ནི་ཞེ་སྡང་མེད་པའི་ངོ་བོའོ། །ཐུགས་རྗེ་ཆེན་པོ་ནི་གཏི་མུག་མེད་པའི་ངོ་བོའོ། །ས་ལས་ནི་ཞེས་བྱ་བ་ལ་སོགས་པ་ལ། སྙིང་རྗེ་ནི་བསམ་གཏན་བཞིའི་ས་པ་ཡིན་ནོ། །འདིར་མི་ལྕོགས་པ་མེད་པ་དང་བསམ་གཏན་ཁྱད་པར་ཅན་ནི་བསམ་གཏན་དང་པོའི་
ཁོངས་སུ་གཏོགས་པས་ལོགས་ཤིག་ཏུ་མ་བཤད་དོ། །ཐུགས་རྗེ་ཆེན་པོ་ནི་བསམ་གཏན་བཞི་པའི་ས་པའོ། །ཉན་ཐོས་ལ་སོགས་པ་ཞེས་བྱ་བ་ལ། སོགས་པ་ཞེས་བྱ་བའི་སྒྲས་ནི་འཇིག་རྟེན་པ་དང་རང་སངས་རྒྱས་བསྡུའོ། །ཐུགས་རྗེ་ཆེན་པོ་ནི་སྲིད་པའི་རྩེ་མོ་ལ་འདོད་ཆགས་
དང་བྲལ་བས་འཐོབ་སྟེ། ཟད་པ་ཤེས་པ་དང་སྟོབས་ལ་སོགས་པ་བཞི་དང་མ་ཆགས་པ་ལ་སོགས་པ་བཞིན་ནོ། །ཡོངས་སུ་མི་སྐྱོབ་པ་དང་སྐྱོབ་པ་དང་ཞེས་བྱ་བ་ནི་སྙིང་རྗེས་ནི་ཉན་ཐོས་ལ་སོགས་པ་དག་སེམས་ཅན་སྡུག་བསྔལ་བ་རྣམས་ལ་ཉམ་ང་བ་འབའ་ཞིག་ཏུ་ཟད་
ཀྱི་དེ་དག་གིས་སྡུག་བསྔལ་བ་ལས་བསྐྱབ་པར་མི་ནུས་སོ། །བཅོམ་ལྡན་འདས་རྣམས་ནི་སྡུག་བསྔལ་དེ་ལས་ཡོངས་སུ་བསྐྱབ་པར་མཛད་པའོ། །མི་འདྲ་བ་དང་འདྲ་བར་ཐུགས་རྗེ་མཛད་པའི་ཕྱིར་རོ་ཞེས་བྱ་བ་ནི། སྙིང་རྗེས་ནི་སྡུག་བསྔལ་ཅན་རྣམས་ཁོ་ན་ལ་ཐུགས་རྗེ་