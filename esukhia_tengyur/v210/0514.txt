པ་ནི་ཞེས་བྱ་བ་ནི་རྗེས་སུ་བསྲུངས་པའི་ཆོས་ཅན་ཏེ། རྒྱུན་ཏུ་སྦྱོར་བ་ཡིན་གྱི་གུས་པར་སྦྱོར་བ་ནི་མ་ཡིན་ཏེ། དེ་ནི་སེམས་ཀྱིས་རྣམ་པར་གྲོལ་བ་ཤིན་ཏུ་རྗེས་སུ་བསྲུང་བར་བྱ་བར་སེམས་སོ། །དེ་འདི་སྙམ་དུ་བདག་གིས་མི་གཡོ་བའི་ཆོས་ཅན་རྟོགས་པར་མ་ནུས་པས་ནུས་པར་བྱའོ་སྙམ་དུ་
བག་ཡོད་པས་རྣམ་པར་གྲོལ་བ་རྗེས་སུ་བསྲུང་བར་གྱུར་པའོ། །བཞི་པ་ཞེས་བྱ་བ་ནི་གནས་པ་ལས་མི་བསྐྱོད་པའོ། །དེ་ནི་གུས་པར་སྦྱོར་བ་ཡིན་གྱི་རྒྱུན་ཏུ་སྦྱོར་བ་མ་ཡིན་ཏེ། དེ་ནི་རྗེས་སུ་མ་བསྲུངས་ཀྱང་གནས་པའི་སྐལ་བ་ཅན་ཡིན་གྱི། ཡོངས་སུ་ཉམས་པའི་རྐྱེན་སྟོབས་
ཆུང་བ་གང་རུང་རུང་གིས་ཉམས་པར་མི་འགྱུར་ལ། མངོན་པར་བརྩོན་པ་མེད་ན་འཕེལ་བར་ཡང་མི་འགྱུར་ཞིང་བཏང་སྙོམས་ཀུན་ཏུ་སྤྱོད་པ་མང་བ་ཡིན་ནོ། །རྟོགས་པའི་སྐལ་བ་ཅན་དང་། མི་གཡོ་བའི་ཆོས་ཅན་གཉིས་ཀྱི་ཁྱད་པར་ནི་དབང་པོས་བྱས་པ་ཡིན་གྱི་སྦྱོར་བས་བྱས་པ་ནི་མ་
ཡིན་ཏེ། གཉིས་ཀ་ཡང་རྒྱུན་ཏུ་སྦྱོར་བ་པ་དང་གུས་པར་སྦྱོར་བ་ཡིན་པའི་ཕྱིར་རོ། །ཡོངས་སུ་ཉམས་པ་ཉིད་ནི་མ་ཡིན་ནོ། །གཞན་དག་ན་རེ། གང་ཞིག་ཡོན་ཏན་ཐོབ་པ་མ་ཚང་བ་མེད་པ་ལྷག་པར་བསྒྲུབས་པ་ནི་གནས་པ་ལས་མི་གཡོ་བ་དང་། ཡོན་ཏན་ཐམས་ཅད་
ཐོབ་པའི་སྐལ་བ་ཅན་གང་ཡིན་པ་དེ་ནི་རྟོགས་པའི་སྐལ་བ་ཅན་ནོ་ཞེས་ཟེར་རོ། །དེ་ལྟར་བྱས་ན་ཞེས་བྱ་བ་ལ་གལ་ཏེ་ཡོངས་སུ་ཉམས་པའི་ཆོས་ཅན་ཡང་གདོན་མི་ཟ་བར་ཡོངས་སུ་ཉམས་པར་འགྱུར་བ་མ་ཡིན་ལ། རྟོགས་པའི་སྐལ་བ་ཅན་གྱི་བར་དུ་རྟོགས་པར་འགྱུར་བ་མ་
ཡིན་ན། ཁམས་གསུམ་ཆར་ན་ཡང་དགྲ་བཅོམ་པ་དྲུག་ཡོད་པར་རུང་ངོ་། །རིགས་ཀྱི་སྒོ་ནས་དགྲ་བཅོམ་པ་རྣམ་པར་བཞག་ན་ཐམས་ཅད་དུ་དྲུག་ཉིད་དུ་འགྱུར་རོ། །གང་དག་གི་གདོན་མི་ཟ་བར་ཡོངས་སུ་ཉམས་པར་འགྱུར་བ་ཞེས་བྱ་བ་རྒྱས་པར་འབྱུང་སྟེ། དེ་ལྟ་མ་ཡིན་ན་
འདི་དག་གི་མིང་ཕྱིན་ཅི་ལོག་ཏུ་འགྱུར་བའི་ཕྱིར་རོ། །དེ་དག་གི་ལྟར་ན་འདོད་པའི་ཁམས་ཉིད་ན་དྲུག་སྟེ། འདོད་པའི་ཁམས་ཁོ་ནར་ཡོངས་སུ་ཉམས་པ་དང་འཆི་བར་སེམས་པ་དང་དབང་པོ་འཕོ་བ་སྲིད་པའི་ཕྱིར་རོ། །དེ་གཉིས་ནི་ཞེས་བྱ་བ་ནི་གཟུགས་དང་གཟུགས་མེད་པའི་