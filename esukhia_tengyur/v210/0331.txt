ཀུན་ཏུ་འགྲོ་བ་མ་ཡིན་པ་ཞེས་བྱ་བ་རྒྱས་པར་འབྱུང་སྟེ། དེར་ལྟ་བའི་ཀུན་ཏུ་སྦྱོར་བ་ཀུན་ཏུ་འགྲོ་བ་མ་ཡིན་པ་ནི་ལོག་པར་ལྟ་བ་ཡིན་ནོ། །དེ་ནི་འགོག་པ་དང་ལམ་ལ་དམིགས་པ་ཡིན་གྱི། མཆོག་ཏུ་འཛིན་པ་དང་མཚུངས་པར་ལྡན་པའི་ཚོར་བ་ལ་ནི་མ་ཡིན་ལ།
ལྟ་བ་གཉིས་ལ་མཚུངས་པར་ལྡན་པའི་མཚུངས་པར་ལྡན་པ་དག་ལ་དམིགས་པ་ཐ་དད་པ་ཡོད་པ་ཡང་མ་ཡིན་ནོ། །རྫས་དང་མཆོག་འཛིན་འདྲ་བའི་ཕྱིར་ཞེས་བྱ་བ་རྒྱས་པར་འབྱུང་བ་ལ། ཡང་རྫས་འདྲ་བས་དོན་ཅི་ཞིག་རྙེད་ཅེ་ན། ཀུན་ཏུ་སྦྱོར་བའི་དོན་ཉིད་དོ་ཞེས་སྨྲའོ། །
འདི་སྐད་བསྟན་པར་འགྱུར་ཏེ། ཇི་ལྟར་འདོད་ཆགས་ལ་སོགས་པ་དག་རེ་རེ་ཀུན་ཏུ་སྦྱོར་བའི་དོན་འཛིན་པ་དེ་བཞིན་དུ་ལྟ་བ་དག་གསུམ་དུ་གྱུར་ནས་དོན་དེ་འཛིན་ནོ། །དེ་ལྟ་མ་ཡིན་ན་འཇིག་ཚོགས་ལ་ལྟ་བ་ལ་སོགས་པའི་ཀུན་ཏུ་སྦྱོར་བ་ཡང་སྟོན་པར་འགྱུར་རོ། །ལྟ་བ་གསུམ་
གྱི་ནུས་པ་ཇི་ལྟ་བ་བཞིན་དུ་ལྟ་བ་གཉིས་ཀྱི་ནུས་པ་ཡང་འདྲ་བ་ལས་ཡིན་པར་ལྟའོ། །དེའི་ཕྱིར་དེ་དག་ལོགས་སུ་ཀུན་ཏུ་སྦྱོར་བ་ཉིད་དུ་ནི་མ་བསྟན་ཏོ། །དེ་ལྟ་ན་འོ་ན་འཇིག་ཚོགས་ལ་ལྟ་བ་དང་ལྟ་བ་མཆོག་ཏུ་འཛིན་པ་ལྷན་ཅིག་བྱ་བ་ལ་ཚུལ་ཁྲིམས་དང་བརྟུལ་ཞུགས་མཆོག་
ཏུ་འཛིན་པ་དང་ལོག་པར་ལྟ་བ་དེ་བཞིན་ཁོ་ནར་རྫས་མཚུངས་པ་ཡིན་ནོ། །རྒྱུ་ཅི་ཞེ་ན། ཇི་ལྟར་བཀོད་པ་ཉིད་ཀྱི་རིགས་པ་དང་ངེས་པས་མཆོག་ཏུ་འཛིན་པར་མཚུངས་པའི་ཕྱིར་རོ། །གཞན་དག་ན་རེ་རྟགས་དང་རྫས་འདྲ་བ་ལ་བལྟོས་ནས་ཡིན་ནོ་ཞེའོ། །གཟུང་བ་དང་
འཛིན་པ་ཐ་དད་པའི་ཕྱིར་རོ་ཞེས་བྱ་བ་ལ་གཟུང་བ་ནི་ལྟ་བ་གསུམ་མོ། །འཛིན་པ་ནི་མཆོག་ཏུ་འཛིན་པ་གཉིས་སོ། །ཇི་ལྟར་ཞེ་ན། གཅིག་གིས་ནི་ལྟ་བ་གང་གིས་བདག་གོ་སྙམ་པ་དང་། གང་གིས་མེད་དོ་སྙམ་དུ་སེམས་པ་དེ་མཆོག་ཏུ་འཛིན་ལ། གཞན་གྱིས་ནི་
དག་པར་འཛིན་ཏེ། དེའི་ཕྱིར་མ་འཆོལ་བར་བསྟན་པར་བྱ་བའི་ཕྱིར་ཡིན་ནོ། །གཞན་དག་ན་རེ་སྲིད་པའི་ལོངས་སྤྱོད་ལ་ལྷག་པར་ཞེན་པ་རྣམས་ལྟ་བའི་ཀུན་ཏུ་སྦྱོར་བར་ལྷག་པར་འཆིང་ལ། མྱ་ངན་ལས་འདས་པས་དག་པར་འདོད་པ་རྣམས་མཆོག་ཏུ་འཛིན་པའི་ཀུན་ཏུ་སྦྱོར་