བསམ་པའོ། །ལམ་དུ་འགྲོ་བ་བཞིན་ནོ་ཞེས་བྱ་བ་ནི་ཇི་ལྟར་འགྲོ་བའི་བསམ་པ་མ་གཏང་བའི་ཕྱིར་ལམ་དུ་ཞུགས་པ་ལ་ཟས་ལ་སོགས་པ་ཟ་ཞིང་། མི་འགྲོ་ཡང་ལམ་དུ་འགྲོ་བ་ཞེས་བརྗོད་པ་དེ་འདྲའོ། །ཐོབ་པ་དང་རྗེས་སུ་འབྲེལ་བའི་ཕྱིར་རོ་ཞེས་བྱ་བ་ལ། རང་བཞིན་
དུ་གནས་ཀྱང་བསླབ་པ་གསུམ་གྱི་ཐོབ་པ་དང་རྗེས་སུ་འབྲེལ་པས་བསླབ་པ་ཉིད་དུ་བརྗོད་དོ། །ཅིའི་ཕྱིར་མྱ་ངན་ལས་འདས་པ་སློབ་པ་མ་ཡིན་ཞེ་ན། བསླབ་པའི་ལམ་གྱི་ཐོབ་པ་གང་ཡིན་པ་སྟེ། མི་སློབ་པ་དང་སོ་སོ་སྐྱེ་བོ་དག་ཀྱང་དེ་དང་ལྡན་པའི་ཕྱིར་རོ་ཞེས་རྒྱས་པར་འབྱུང་སྟེ།
འཇིག་རྟེན་པའི་ལམ་གྱི་སོ་སོ་སྐྱེ་བོ་རྣམས་ལ་མྱ་ངན་ལས་འདས་པའི་ཐོབ་པ་སྐྱེའོ། །འཇིག་རྟེན་ལས་འདས་པ་འཕགས་པ་རྣམས་ལའོ། །མི་སློབ་པ་དང་སོ་སོ་སྐྱེ་བོ་དག་ཀྱང་དེ་དང་ལྡན་པའི་ཕྱིར་རོ་ཞེས་བྱ་བ་འདིས་ནི་སོ་སོར་མ་བརྟགས་པའི་འགོག་པ་སློབ་པ་ཉིད་ཡིན་པར་
བསལ་བ་ཡིན་ནོ། །དེ་བཞིན་དུ་སློབ་པ་དང་སོ་སོ་སྐྱེ་བོ་དག་ཀྱང་དེ་དང་ལྡན་པའི་ཕྱིར་རོ་ཞེས་བྱ་བ་འདིས་ནི་མི་སློབ་པ་ཉིད་དོ། །ཞུགས་པ་དང་པོ་ཞེས་བྱ་བ་ནི་རྒྱུན་ཏུ་ཞུགས་པའི་འབྲས་བུ་ལ་ཞུགས་པའོ། །འདི་ནི་ཞུགས་པ་ཁོ་ན་ཡིན་གྱི་འབྲས་བུ་ལ་གནས་པ་མ་ཡིན་ནོ། །
འབྲས་བུ་ལ་གནས་པ་བཞི་ཞེས་བྱ་བ་ནི་རྒྱུན་ཏུ་ཞུགས་པའི་འབྲས་བུ་ལ་གནས་པ་ནས་དགྲ་བཅོམ་པ་ཉིད་ཀྱི་འབྲས་བུ་ལ་གནས་པའི་བར་རོ། །ཞུགས་པ་ལྷག་མ་རྣམས་ནི་ཞེས་བྱ་བ་ནི་ལན་ཅིག་ཕྱིར་འོང་བ་དང་། ཕྱིར་མི་འོང་བ་དང་། དགྲ་བཅོམ་པ་ཉིད་ཀྱི་འབྲས་བུ་ལ་
ཞུགས་པ་རྣམས་སོ། །འབྲས་བུ་ལ་གནས་པ་གསུམ་ལས་ཐ་མི་དད་པའི་ཕྱིར་རོ་ཞེས་བྱ་བ་ལ། ཇི་ལྟར་ཞེ་ན། རེ་ཞིག་ལན་ཅིག་ཕྱིར་འོང་བའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་གང་ཡིན་པ་དེ་ནི་རྒྱུན་ཏུ་ཞུགས་པ་ལས་ཐ་དད་པ་མ་ཡིན་ཏེ། འོ་ན་ཅི་ཞེ་ན།
རྒྱུན་ཏུ་ཞུགས་པ་ཉིད་ཡིན་ནོ། །དེ་བཞིན་དུ་ཕྱིར་མི་འོང་བ་དང་། དགྲ་བཅོམ་པ་ཉིད་ལ་ཞུགས་པ་གསུམ་ལན་ཅིག་ཕྱིར་འོང་བ་དང་། ཕྱིར་མི་འོང་བ་དག་ལས་ཐ་མི་དད་པ་ཡིན་ནོ། །དེ་ལྟར་ན་འབྲས་བུ་ལ་ཞུགས་པ་རྣམས་ནི་འབྲས་བུ་ལ་གནས་པ་གསུམ་ལས་ཐ་མི་དད་