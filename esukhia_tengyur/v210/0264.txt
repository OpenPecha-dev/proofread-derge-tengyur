ལ་ལྟ་བ་དང་མཐར་འཛིན་པར་ལྟ་བ་ཡང་ཉོན་མོངས་པ་གཞན་དང་ཆོས་མཚུངས་པས་མི་དགེ་བ་ཉིད་དུ་འགྱུར་རོ། །རི་དགས་དང་བྱ་རྣམས་ལ་ཡང་ཡོད་པ་གང་ཡིན་པ་ཞེས་བྱ་བ་ནི་བབ་ཆོལ་དུ་སྒྲ་ཐོས་པས་སྐྲག་པའི་རྒྱུར་འགྱུར་བ་ལྟ་བུའོ། །རྣམ་པར་བརྟགས་པ་ནི་མི་དགེ་
བ་ཡིན་ནོ་ཞེས་བྱ་བ་ནི་རིག་པའི་རྣམ་པར་རྟོག་པ་སྔོན་དུ་འགྲོ་བ་སྟེ་དཔེར་ན་མུ་སྟེགས་ཅན་རྣམས་ཀྱི་ལྟ་བུའོ། །གཞན་དག་ན་རེ་འདི་ཡང་མི་འཐད་དེ་རྣམ་པར་མ་བརྟགས་པའི་དོན་ནི་མཐོང་བས་སྤང་བར་བྱ་བ་ཉིད་དུ་མི་འཐད་པའི་ཕྱིར་ཞེས་ཟེར་རོ། །དེ་ཉོན་མོངས་པ་ཅན་མ་
ཡིན་པའི་ལུང་མ་བསྟན་དུ་འགྱུར་ཏེ་ཧ་ཅང་ཐལ་བའི་ཕྱིར་རོ། །རི་དགས་དང་བྱ་ལ་སོགས་པ་རྣམས་ལ་སྔོན་གྱི་མཐའ་ལ་སོགས་པའི་རྣམ་པར་རྟོག་པ་ཡོད་པ་མ་ཡིན་ནོ། །ཐེ་ཚོམ་ཡང་རྣམ་པ་གཉིས་སུ་འགྱུར་ཏེ། གཟུགས་དང་གཟུགས་མེད་པ་ན་སྤྱོད་པ་རྣམས་ཀྱང་
རྣམ་པར་བརྟགས་པའི་དོན་ལས་མི་དགེ་བ་ཉིད་དུ་ཐལ་བར་འགྱུར་བ་འདི་བཟློག་ཟིན་ཏོ། །ལྷག་མ་རྣམས་འདིར་མི་དགེ་བའོ་ཞེས་བྱ་བ་ལ། འདིར་ཞེས་བྱ་བ་སྨོས་པ་ནི་འདོད་པ་ན་སྤྱོད་པའི་ལྷག་མ་བསྡུ་བར་བྱ་བའི་ཕྱིར་རོ། །འདོད་ཆགས་ཐམས་ཅད་དང་ཞེ་སྡང་
ཐམས་ཅད་སྨོས་པ་ནི་རྣམ་པ་ལྔ་སྟེ་ཉེ་བར་བསྡུ་བར་བྱ་བའི་ཕྱིར་རོ། །འཇིག་ཚོགས་དང་མཐར་འཛིན་པར་ལྟ་བ་དང་མཚུངས་པར་ལྡན་པའི་མ་རིག་པ་ནི་ཀུན་འགྲོ་བ་ཡིན་པའི་ཕྱིར་མི་དགེ་བའི་རྩ་བར་འགྱུར་བ་དེའི་ཕྱིར་གང་ཞིག་མི་དགེ་བ་ཡང་ཡིན་ལ། མི་དགེ་བའི་རྩ་
བ་ཡང་ཡིན་པ་ཞེས་བྱ་བ་སྨོས་སོ། །གལ་ཏེ་མི་དགེ་བ་སྔར་སྐྱེས་པ་ཐམས་ཅད་ཕྱི་མའི་རྒྱུ་མ་ཡིན་ནམ། མ་ཡིན་ཏེ་འདི་གསུམ་ཁོ་ནར་རུང་བ་མེད་དོ། །དགེ་བའི་རྩ་བ་ནི་གཉེན་པོར་རྣམ་པར་གཞག་པའི་ཕྱིར་རོ། །གཞན་དག་ན་རེ། ང་རྒྱལ་མེད་པ་ལ་
སོགས་པའི་དགེ་བའི་རྩ་བ་གནས་སྐབས་ཐ་དད་དེ། སྐྱོབ་པ་བཅོམ་ལྡན་འདས་ཀྱི་ཆོས་རྣམས་སུ་རྣམ་པར་ཤེས་པའི་ཚོགས་ལྔ་པོ་དགེ་བ་དེར་རག་ལས་པ་མེད་པའི་ཕྱིར་ཞེས་ཟེར་རོ། །དུ་ནི་ལུང་དུ་བསྟན་པའི་རྩ་བ་དག་ཡིན་ཞེས་བྱ་བ་ནི། དུ་ནི་ཕྲ་རྒྱས་ལུང་