པ་སོ་སོ་སྐྱེ་བོ་ཐོས་པ་དང་མི་ལྡན་པ་ནི་བཅིངས་བཞིན་དུ་སྐྱེ། བཅིངས་བཞིན་དུ་འཆི། བཅིངས་བཞིན་དུ་འཇིག་རྟེན་འདི་ནས་ཕ་རོལ་དུ་འཕོའོ་ཞེས་གསུངས་སོ། །ཡང་ན་འདི་རྣམས་ཡོད་ན་སྡུག་བསྔལ་གྱི་ཁྱད་པར་དུ་མ་དང་ཀུན་ཏུ་སྦྱོར་བས་ན་ཀུན་ཏུ་སྦྱོར་
བ་རྣམས་ཏེ། ཉོན་མོངས་པ་ཐམས་ཅད་ཀྱི་གཞིར་གྱུར་པའི་ཕྱིར་རོ། །དེ་ལ་རྗེས་སུ་ཆགས་པའི་ཀུན་ཏུ་སྦྱོར་བ་ནི་ཁམས་གསུམ་པའི་འདོད་ཆགས་ཏེ། རྟེན་དང་དམིགས་པའི་སྒོ་ནས་ཀྱང་འདོད་ཆགས་པ་ཡིན་ཏེ། ཡང་ཡུལ་ཡིད་དུ་འོང་བར་གྱུར་པ་ལ་མངོན་པར་
དགའ་བའི་འདུ་བྱེད་དང་། སེམས་པས་དངོས་པོ་འཚོག་ཆས་དང་བཅས་པ་དག་ལ་མངོན་པར་ཞེན་པ་གང་ཡིན་པའོ། །དེ་ཅིའི་ཕྱིར་རྗེས་སུ་ཆགས་པ་ཞེས་བྱ་ཞེ་ན། ཉོན་མོངས་པ་ཅན་གྱི་སེམས་དང་རྗེས་སུ་མཐུན་པས་སོ། །མི་མཐུན་པའི་འདུ་ཤེས་ཅན་དེ་དང་བྲལ་
བར་འདོད་པ་ཡོངས་སུ་གྱུར་པའི་སེམས་ཕྱིར་ཕྱོགས་པ་ནི་ཁོང་ཁྲོའོ། །ང་རྒྱལ་བཤད་པ་ལས་ང་རྒྱལ་རྣམ་པ་བདུན་ཞེས་བྱ་བ་དེར་མ་རིག་པའི་ཀུན་ཏུ་སྦྱོར་བ་ཁམས་གསུམ་པའི་མི་ཤེས་པ་སྟེ། རྟེན་གྱི་སྒོ་ནས་ཡིན་གྱི་དམིགས་པའི་སྒོ་ནས་མ་ཡིན་ནོ། །ཟག་པ་མེད་
པ་ཁམས་སུ་མ་གཏོགས་པའི་ཕྱིར་དང་། མ་རིག་པ་ཡང་དེ་ལ་དམིགས་པའི་ཕྱིར་ཞེས་སོ། །དེ་ཡང་རྟེན་ཅིང་འབྲེལ་པར་འབྱུང་བ་བསྟན་པ་རྒྱས་པར་བཤད་དོ། །ལྟ་བ་མཆོག་ཏུ་འཛིན་པའི་ཀུན་ཏུ་སྦྱོར་བ་ལོག་པར་ངེས་པར་རྟོག་པའི་མཚན་ཉིད་འཇིག་ཚོགས་ལ་
ལྟ་བ་ལ་སོགས་པ་རྣམས་ཀྱིས་ནི་ཁྱད་པར་གྱི་མཚན་ཉིད་གང་ཞེ་ན་དེ་རྒྱས་པར་བཤད་ཟིན་ཏོ། །ལྟ་བ་ལྔ་སྟེ། འཇིག་ཚོགས་ལ་ལྟ་བ་དང་མཐར་འཛིན་པར་ལྟ་བ་ཞེས་བྱ་བ་དེ་ལ་འདུ་བྱེད་རྣམས་བདག་ཏུ་ཁས་བླངས་ནས་རྟག་པ་དང་ཆད་པར་ལྟ་བ་ནི་མཐར་འཛིན་པར་ལྟ་བའོ་
ཞེས་མཐར་འཛིན་པའི་མཚན་ཉིད་གང་ཡིན་པ་ནི་བཤད་ཟིན་ཏོ། །འདིར་ཆད་པར་ལྟ་བ་ཞེས་བྱ་བ་དེ་ཅི་ཞེ་ན། འདུ་བྱེད་རྣམས་ཕན་ཚུན་མི་འཇུག་གོ་ཞེས་མངོན་པར་ཞེན་པའོ། །འོ་ན་འདི་ལོག་པར་ལྟ་བ་ཉིད་དུ་འགྱུར་བ་མ་ཡིན་ནམ་ཞེ་ན། ཡང་སྲིད་མེད་ན་འདི་ཡོད་