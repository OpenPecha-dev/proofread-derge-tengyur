ཡིན་གྱི་དོན་གྱི་ཁྱད་པར་ནི་མེད་དོ་ཞེས་ཟེར་རོ། །གཞན་དག་ནི་ཚོར་བ་བདེ་དང་སྡུག་བསྔལ་གྱི་མངོན་པར་བརྗོད་པ་འཇུག་པའི་རྒྱུ་མཚན་ལས་སྡུག་བསྔལ་ལ་སོགས་པ་རྣམས་ལ་ངོ་བོའི་རྐྱེན་ནོ་སྙམ་དུ་སེམས་སོ། །ཐུན་མོང་མ་ཡིན་པའི་ཕྱིར་ཞེས་བྱ་བ་ལ་སོགས་པ་ལ། སྡུག་བསྔལ་ནི་
རང་གི་ངོ་བོ་ཁོ་ནས་མི་མཐུན་པ་ཡིན་གྱི་འགྱུར་བས་མ་ཡིན་ལ། བདེ་བ་ཡང་འགྱུར་བས་མི་མཐུན་པ་ཡིན་གྱི་རང་གི་ངོ་བོས་ནི་མ་ཡིན་ཏེ། དེའི་ཕྱིར་འགྱུར་བ་དང་སྡུག་བསྔལ་གྱི་སྡུག་བསྔལ་དག་ནི་བདེ་བ་དང་སྡུག་བསྔལ་རྣམས་ཀྱི་ཐུན་མོང་མ་ཡིན་པ་ཡིན་ནོ། །འདུ་བྱེད་ཐམས་ཅད་ནི་འདུ་
བྱེད་ཀྱི་སྡུག་བསྔལ་ཉིད་ཀྱིས་ཞེས་བྱ་བ་ནི་ཡིད་དུ་འོང་བ་ལ་སོགས་པ་འདུ་བྱེད་ཐམས་ཅད་ནི་འདུས་བྱས་ཡིན་པ་ཉིད་ཀྱི་མི་མཐུན་པ་ཡིན་པས་འདུ་བྱེད་ཀྱི་སྡུག་བསྔལ་ཉིད་ཀྱིས་སྡུག་བསྔལ་བ་ཡིན་ནོ་ཞེས་བྱའོ། །དེ་ལྟ་ན་འོ་ན་འདུ་བྱེད་ཀྱི་སྡུག་བསྔལ་ཉིད་ཀྱིས་འདུ་བྱེད་ལ་ཁྱབ་པའི་ཕྱིར་ཐམས་ཅད་
སྲིད་པ་ཐམས་ཅད་མི་མཐུན་པར་འགྱུར་རོ་ཞེ་ན། དེའི་ཕྱིར་དེ་དག་ཀྱང་འཕགས་པ་རྣམས་ཁོ་ནས་གཟིགས་སོ་ཞེས་བྱ་བ་སྨོས་སོ། །གཞན་གྱི་ནི་མ་ཡིན་ནོ། །དེའི་ཕྱིར་ཐམས་ཅད་སྲིད་པ་ཐམས་ཅད་དང་མི་མཐུན་པ་ཉིད་དུ་ཐལ་བར་མི་འགྱུར་རོ། །སྡུག་བསྔལ་ཐམས་ཅད་ཟད་པར་འདྲེན་
པའི་ཕྱིར་ཞེས་བྱ་བ་ལ། འཇིག་རྟེན་གྱིས་ཀྱང་སྡུག་བསྔལ་ཟད་པ་འདྲེན་མོད་ཀྱི། སྡུག་བསྔལ་ཐམས་ཅད་ཟད་པར་འདྲེན་པ་མ་ཡིན་ཏེ། དེས་སྲིད་པའི་རྩེ་མོ་ལས་འདོད་ཆགས་དང་བྲལ་བ་མི་སྲིད་པའི་ཕྱིར་རོ། །གལ་ཏེ་ལམ་སྡུག་བསྔལ་མ་ཡིན་ན། འོ་ན་ཇི་ལྟར་དེ་དག་གིས་འདུས་
བྱས་ཐམས་ཅད་འགག་པ་ལ་ཞི་བར་མཐོང་ཞེ་ན། དེའི་ཕྱིར་གང་གི་ཚེ་དེ་དག་མྱ་ངན་ལས་འདས་པ་ལ་ཞི་བར་ལྟ་བ་ཞེས་རྒྱས་པར་འབྱུང་བ་ལ། ཡང་འདི་དག་གི་རང་བཞིན་དང་ཆོས་མངོན་པ་རྣམས་ཀྱི་ཚོར་བ་གསུམ་ཞེས་བྱ་བའི་རང་བཞིན་ཅི་ཞེ་ན། དེའི་དབང་གིས་ཀྱང་བདེ་བ་མྱོང་བར་
འགྱུར་བའི་ཆོས་རྣམས་སྡུག་བསྔལ་གསུམ་ཉིད་ཅེས་བྱ་བའི་མིང་འཐོབ་པ། དེ་ལྟ་ན་འོ་ན་འགྱུར་བའི་སྡུག་བསྔལ་ཡང་འདུ་བྱེད་ཀྱི་སྡུག་བསྔལ་ཉིད་དུ་འགྱུར་ཏེ། འགྱུར་བ་ཞེས་བྱ་བ་འདི་མི་རྟག་པའི་རྣམ་གྲངས་ཡིན་པའི་ཕྱིར་རོ་ཞེ་ན། སྐད་ཅིག་སོ་སོ་བ་ཉིད་ནི་འདུ་བྱེད་ཀྱི་སྡུག་བསྔལ་