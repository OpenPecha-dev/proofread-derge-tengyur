མེད་པའི་ཁམས་ཀྱི་འདོད་ཆགས་དང་བྲལ་བ་དང་སྡུག་བསྔལ་དང་ཀུན་འབྱུང་ལ་ཆོས་ཤེས་པ་གཉེན་པོ་ཉིད་དུ་སྒོམ་པར་མི་བྱེད་དོ། །འོ་ན་ཅི་ཞེ་ན། རྒྱུ་ལ་ཉེ་བར་བཏགས་པ་སྟེ། འདི་ཡེ་ཤེས་བསྟན་པའི་མཛོད་ནས་རྒྱས་པར་སྟོན་པར་འགྱུར་རོ། །ཡིད་ཀྱི་ཉེ་
བར་སྤྱོད་པའི་མདོ་ལས་བསྟན་པ་ནི། ད་ལྟར་བྱུང་བའི་སྦྱོར་བར་མཐོང་བའི་ཕྱིར་སྐྱོན་མེད་དོ། །ཞེན་པ་བརྟེན་པ་ནི་ཡིད་མི་བདེ་བའི་ཉེ་བར་གཙེས་པ་སྟེ། ཀུན་ཏུ་སྦྱོར་བ་ངེས་པར་འབྱུང་བ་ལ་བརྟེན་པ་ཡང་ཉེ་བར་འཚེ་བ་དང་འཇིགས་པ་དང་བཅས་པའི་ཕྱིར་བསམ་གཏན་དང་པོ་
མངོན་དུ་གྱུར་པ་ན། དེ་ཚོལ་བར་བྱེད་ཅིང་སྤོང་བ་ལ་རབ་ཏུ་སྦྱོར་རོ། །ཡིད་བདེ་བའི་ལམ་གྱིས་ཡིད་མི་བདེ་བ་སྤོང་བར་བྱེད་དོ་ཞེས་གསུངས་པས། ངེས་པར་འབྱུང་བ་ལ་བརྟེན་པས་ཡིད་མི་བདེ་བ་སྤོང་བའི་དེ་མ་ཐག་ཉིད་དུ་འགྱུར་བའི་སྐབས་ཡོད་པས་ད་ལྟར་བྱུང་བའི་དང་པོ་པ་ལ་
དགོངས་ནས་ཉེ་བར་འཚེ་བ་དེ་རྣམས་ལས་དབུགས་འབྱིན་པ་བསྐྱེད་པའི་དོན་དུ་དེ་ལྟར་གསུངས་ཀྱི་རྣམ་པ་ཐམས་ཅད་དུ་བསམ་གཏན་གྱི་དངོས་གཞི་འདོད་པའི་ཁམས་སྤོང་བའི་གཉེན་པོ་ནི་མ་ཡིན་ནོ། །གོ་ཧི་སུ་ཁཱ་མ་ས་པྲ་ཏི་པ་དཾ་བྱུ་ཏ་སྱ་དུཿཁ་ཡཻ་བ། དགེ་སྦྱོང་ཚུལ་གྱི་འབྲས་བུ་
གསུམ་ཐོབ་པ་ལ་ལྷག་པར་ཞེན་པ་དེའི་ཕྱིར་བསམ་གཏན་གྱི་དངོས་གཞིའི་འབྲས་བུ་ཡོངས་སུ་ཤེས་པ་ལྔ་ཉིད་དོ་ཞེས་བྱེ་བྲག་ཏུ་སྨྲ་བ་རྣམས་ཟེར་རོ། །བསམ་གཏན་ཁྱད་པར་ཅན་ནི་བསམ་གཏན་བཞིན་དུ་བལྟ་བར་བྱའོ་ཞེས་སོ། །བྱེ་བྲག་ཏུ་སྨྲ་བ་རྣམས་ཀྱི་ལུགས་ཀྱིས་ལྔའོ། །བཙུན་པ་
དབྱངས་སྒྲོགས་ཀྱི་ལུགས་ཀྱིས་བརྒྱད་དེ། གཟུགས་ཀྱི་འདོད་ཆགས་ཟད་པའི་ཡོངས་སུ་ཤེས་པའོ། །འབྲས་བུའོ་ཞེས་སོ། །ནམ་མཁའ་མཐའ་ཡས་སྐྱེ་མཆེད་ཀྱི་ཉེར་བསྡོགས་ལ་མཐོང་བའི་ལམ་ཡོད་པ་མ་ཡིན་ནོ། །རང་གི་ས་དང་ས་གོང་མའི་གཉེན་པོ་ཟག་པ་དང་བཅས་པ་
མ་ཡིན་པའི་ཕྱིར་རོ། །འཕགས་པ་འདོད་ཆགས་དང་བྲལ་ནི་འཇིག་རྟེན་པའི་ལམ་གྱི་འབྲས་བུ་སྤོང་བའི་ཡོངས་སུ་ཤེས་པ་རྣམས་ཐོབ་པར་མི་བྱེད་དེ། ཟག་པ་མེད་པའི་བྲལ་བའི་ཐོབ་པ་མངོན་དུ་བྱས་པའི་ཕྱིར་རོ། །གཟུགས་མེད་དངོས་གཞི་གསུམ་གྱི་ཡང་འབྲས་བུ་ཡོངས་སུ་ཤེས་