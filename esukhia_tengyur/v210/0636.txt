བའི་འཐོབ་པ་དེ་ཡང་ཉོན་མོངས་པའི་ཐོབ་པ་བཅད་པའོ། །ཉོན་མོངས་པའི་འཐོབ་པ་བཅད་པ་ལས་ཐོབ་པ་སྐྱེ་བར་མཐོང་བ་ཡིན་ནོ། །ལུས་ལ་སོགས་པ་རྣམས་ཁོ་ན་དེ་ལ་དམིགས་པའི་ཉོན་མོངས་པ་སྤོང་བའི་ཐབས་སུ་རྙེད་པ་ནི་ཐག་བསྲིང་བའི་འཐོབ་པའོ་ཞེས་ཁ་ཅིག་ཟེར་རོ། །
ལུས་ལ་དམིགས་པའི་ཉོན་མོངས་པ་སྤངས་པ་ལས་ཐག་བསྲིང་བའི་འཐོབ་པ་སྟེ་ལུས་བསྒོམ་པ་ཞེས་བྱའོ། །དེ་བཞིན་དུ་གཞན་ཡང་ཟག་པ་དང་བཅས་པའི་ཆོས་རྣམས་ལ་བརྟན་པ་འཐོབ་པ་གཅིག་པུ་བསྟན་པ་ཉིད་ཀྱིས་གཉེན་པོ་དང་ཐག་བསྲིང་བ་ཐོབ་པ་ཡང་མཚོན་ཏེ། དེའི་
རྣམ་གྲངས་ཉིད་ཀྱིས་དེ་བཤད་དོ། །མ་འོངས་པ་རྣམས་ཀྱི་ནི་གཅིག་གོ་ཞེས་བྱ་བ་ནི་རྙེད་པའི་འཐོབ་པའོ། །དེ་ལྟར་བྱུང་བ་རྣམས་ཀྱི་ནི་གཉི་གའོ་ཞེས་བྱ་བ་ནི་བརྟན་པ་འཐོབ་པའོ། །དེ་ལྟར་ན་ཞེས་བྱ་བ་རྒྱས་པར་འབྱུང་སྟེ། གང་གི་ཕྱིར་རྙེད་པ་དང་བརྟན་པ་ཐོབ་པ་ནི་བྱེ་བྲག་མེད་
པར་བཤད་པའི་ཕྱིར་དགེ་བ་འདུས་བྱས་ཟག་པ་དང་བཅས་པ་དང་ཟག་པ་མེད་པ་རྣམས་ཀྱི་ཡིན་ནོ། །གཉེན་པོ་དང་ཐག་བསྲིང་བ་འཐོབ་པ་དག་ནི་བྱེ་བྲག་མེད་པར་བཤད་པའི་ཕྱིར་ཟག་པ་དང་བཅས་པ་ཉོན་མོངས་པ་ཅན་དང་། ཉོན་མོངས་པ་ཅན་མ་ཡིན་པ་རྣམས་ཀྱི་ཡིན་པ་
དེའི་ཕྱིར་དེ་ལྟར་ན་དགེ་བ་ཟག་པ་དང་བཅས་པ་རྣམས་ཀྱི་འཐོབ་པ་བཞི་ཡིན་ཏེ། དགེ་བ་འདུས་བྱས་ཡིན་པའི་ཕྱིར་དང་པོ་ཉིད་ཡིན་ལ། ཟག་པ་དང་བཅས་པའི་ཕྱིར་ཕྱི་མ་གཉིས་ཡིན་ནོ། །དེའི་ཕྱིར་དེ་ལྟར་ན་དེ་དག་གི་ནི་ཐོབ་པ་བཞི་ཡིན་ནོ། །ཟག་པ་མེད་པ་རྣམས་ཀྱི་ནི་
གཉིས་ཡིན་ཏེ་སྔ་མ་ཉིད་དོ། །ཉོན་མོངས་པ་ཅན་ལུང་དུ་མ་བསྟན་པ་རྣམས་ཀྱི་ནི་གཉིས་ཏེ་ཐ་མའོ། །དེ་བཞིན་དུ་བསྡམ་པའི་འཐོབ་པ་དང་རྣམ་པར་འཇིག་པའི་འཐོབ་པའོ་ཞེས་བྱ་བ་ལ་སྡོམ་པ་ཉིད་ཐོབ་པ་ཡིན་པས་ན་སྡོམ་པའི་འཐོབ་པའོ། །དེ་ནི་དབང་པོའི་སྡོམ་པ་
དྲན་པ་དང་ཤེས་བཞིན་གྱི་བདག་ཉིད་དེ། །དབང་པོ་དྲུག་པོ་འདི་དག་ཤིན་ཏུ་དུལ་བ་དང་། ཤིན་ཏུ་སྦས་པ་དང་། ཤིན་ཏུ་བསྲུངས་པ་དང་། ཤིན་ཏུ་བསྡམས་པ་དང་། ཤིན་ཏུ་བསྒོམས་པ་ནི་ཕྱི་མ་ལ་རྣམ་པར་སྨིན་པ་བདེ་བར་འགྱུར་རོ་ཞེས་འབྱུང་ངོ་། །རྣམ་པར་