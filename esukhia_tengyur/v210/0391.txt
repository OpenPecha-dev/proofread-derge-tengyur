འདོད་ཆགས་དང་བྲལ་བ་མ་ཡིན་པ་རྣམས་ནི་མྱོང་བར་འགྱུར་བའི་བདེ་བ་ལ་མངོན་པར་འདོད་པའི་ཕྱིར་དེ་འགྱུར་ན་མྱ་ངན་ལ་སོགས་པ་སྐྱེ་བས་དེ་འགྱུར་ན་སྡུག་བསྔལ་ལོ་ཞེས་བརྗོད་དོ། །སྡུག་བསྔལ་ནི་སྡུག་བསྔལ་གྱི་རང་གི་ངོ་བོ་ཁོ་ནས་སྡུག་བསྔལ་ཉིད་ཡིན་གྱི་འགྱུར་
བས་ནི་མ་ཡིན་ནོ། །དེ་ཉིད་ལ་ཁུངས་སུ་མདོ་ལས་སྡུག་བསྔལ་གྱི་ཚོར་བ་ནི་ཞེས་བྱ་བ་རྒྱས་པར་སྨོས་སོ། །སྐྱེ་བ་ན་ཡང་སྡུག་བསྔལ་གནས་ན་ཡང་སྡུག་བསྔལ་ཞེས་བྱ་བ་ནི་གང་གི་ཕྱིར་འདི་དེའི་རང་བཞིན་ཡིན་པའི་ཕྱིར་རོ། །འགྱུར་བ་ན་ནི་བདེ་སྟེ་གང་གི་ཕྱིར་དེ་འགྱུར་བས་བདེ་བ་ཡང་མ་
ཡིན་སྡུག་བསྔལ་ཡང་མ་ཡིན་པ་ཡང་བདེ་བ་སྐྱེས་པ་ལྟར་སྣང་ངོ་། །འདིར་འགྱུར་བའི་སྡུག་བསྔལ་ནི་བདེ་བ་རྒྱུན་ཆད་པ་ཡིན་ལ། རྒྱུན་ཆད་པ་ཡང་འདོད་པའི་ཁམས་ན་དུས་ཉུང་ཟད་པ་ཡིན་ལ། གཟུགས་དང་གཟུགས་མེད་པའི་ཁམས་དག་ན་ནི་ཕུལ་དུ་བྱུང་བར་ཡོད་ཅིང་ཉེས་པ་ཟད་
པ་རྣམས་ལ་ནི་གཏན་དུ་བའོ། །འདུ་བྱེད་ཁོ་ནས་སྡུག་བསྔལ་བ་ཉིད་དེ་ཞེས་བྱ་བ་ནི་སྐྱེ་བ་ཁོ་ནས་སྡུག་བསྔལ་བ་ཉིད་དོ། །ཡང་ཅིའི་ཕྱིར་འདུ་བྱེད་ཁོ་ནས་འདི་སྡུག་བསྔལ་ཞེས་བརྗོད་ཅེ་ན། འདི་སྐྱེ་བ་དང་གནས་པ་ན་ཡང་བདེ་བ་མ་ཡིན་ཞིང་སྡུག་བསྔལ་མ་ཡིན་ལ། དེའི་རང་བཞིན་
ཡིན་པའི་ཕྱིར་འགྱུར་བ་ཉིད་ཀྱིས་བདེ་བ་དང་སྡུག་བསྔལ་དག་ལས་གང་ཡང་རུང་བ་མངོན་དུ་གྱུར་པ་ན་གཉི་ག་སྲིད་ཀྱི། བདེ་བ་དང་སྡུག་བསྔལ་དག་ནི་མ་ཡིན་ནོ། །འགྱུར་བ་ལ་གཉི་ག་ཇི་ལྟ་བར་ཡོད་པས་བདེ་བའི་མཇུག་ཐོགས་སུ་ཡང་སྡུག་བསྔལ་སྐྱེའོ་ཞེས་བཤད་དོ། །རྣམ་པ་
གཞན་དུ་བཅོམ་ལྡན་འདས་ཀྱིས་ཉེ་བར་བསྟན་པའི་ཤེས་བྱེད་ནི། གང་གི་མི་རྟག་པ་དེ་སྡུག་བསྔལ་ལོ་ཞེས་གསུངས་སོ། །འདུས་བྱས་མི་རྟག་པ་ཉིད་ནི་སྔོན་མེད་པ་ངེས་པར་འཇིག་པའི་ཕྱིར་རོ། །དེ་མྱོང་བར་འགྱུར་བའི་འདུ་བྱེད་རྣམས་ཀྱང་ཚོར་བ་དང་འདྲ་བར་བརྗོད་པར་བྱའོ་ཞེས་བྱ་བ་ལ་
བདེ་བ་མྱོང་བར་འགྱུར་བའི་འདུ་བྱེད་རྣམས་ནི། སྡུག་བསྔལ་གྱི་ཚོར་བ་ལྟར་འགྱུར་བའི་སྡུག་བསྔལ་གྱིས་སྡུག་བསྔལ་བ་ཉིད་དེ། གཞན་དག་ལ་ཡང་དེ་དང་འདྲ་བར་བརྗོད་པར་བྱའོ། །སྡུག་བསྔལ་ཉིད་ཅེས་རྒྱས་པར་འབྱུང་བ་ལ། འདིར་ཁ་ཅིག་ན་རེ་ཚིག་རྣམ་པར་སྦྱར་བ་ཙམ་ཁྱད་པར་