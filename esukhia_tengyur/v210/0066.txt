པ་དང་ནི་སུ་ཡང་མི་ལྡན་ནོ་ཞེས་བྱ་བ་ལ། ཅིའི་ཕྱིར་ཞེ་ན། དེ་ནི་སེམས་ཀྱི་རྗེས་སུ་འཇུག་པ་མ་ཡིན་པའི་ཕྱིར་རོ། །འདིས་ནི་རྣམ་པར་རིག་བྱེད་མ་ཡིན་པ་ལ་དེ་རག་ལས་པར་བཤད་པ་ཉིད་དོ། །འདས་པ་དག་དང་ཡང་ཞེས་བྱ་བ་ནི་ཆོས་མ་འོངས་པ་ཁོ་ན་དང་ལྡན་པ་མེད་པ་
འབའ་ཞིག་ཏུ་མ་ཟད་པའོ། །ཆེས་ཉམ་ཆུང་བའི་ཞེས་བྱ་བ་རྒྱས་པར་འབྱུང་སྟེ། དེ་དང་ལྡན་ཅིག་སྐྱེས་པའི་ཐོབ་པ་ནི་ཉམ་ཆུང་བའི་ཕྱིར། གང་གི་དབང་གིས་འགགས་ཀྱང་རྣམ་པར་རིག་བྱེད་དང་ལྡན་པར་འགྱུར་བ། ཐོབ་པ་གཞན་འདྲེན་པར་མི་ནུས་སོ། །འོ་ན་ནི་
བསྒྲིབས་ལ་ལུང་དུ་མ་བསྟན་པའི་སེམས་ཀྱི་དང་ཡང་ཞེས་བྱ་བ་རྒྱས་པར་འབྱུང་སྟེ། གལ་ཏེ་བསྒྲིབས་པའི་རྣམ་པར་རིག་བྱེད་ཀྱིས་ཐོབ་པ་ཉམ་ཆུང་བའི་ཕྱིར་རྗེས་སུ་འབྲེལ་པ་ཅན་མ་ཡིན་ན། དེ་ལྟ་ན་དེ་ཀུན་ནས་སློང་བར་བྱེད་པ་བསྒྲིབས་པའི་སེམས་ཀྱིས་ཐོབ་པ་ཡང་རྗེས་
སུ་འབྲེལ་པ་ཅན་དུ་མི་འགྱུར་རོ། །སེམས་ཀྱི་ཐོབ་པ་ཡང་རྗེས་སུ་འབྲེལ་པ་ཅན་དུ་མི་འགྱུར་རོ་ཞེས་གང་སྨྲས་པ་དེ་ནི་དེ་ལྟ་མ་ཡིན་ཏེ། རྣམ་བྱེད་ནི་དམིགས་པ་མེད་པའི་ཕྱིར་བླུན་པ་དང་སེམས་ལ་རག་ལས་པའི་ཕྱིར་རོ། །གཞན་གྱི་དབང་ཡིན་ན་སེམས་ནི་བཟློག་པའི་
ཕྱིར་དེ་ལྟར་བླུན་པ་དང་གཞན་གྱི་དབང་མ་ཡིན་ལ། ལུང་དུ་མ་བསྟན་པའི་སེམས་ཉམ་ཆུང་བས་བསླང་བའི་དེ་ནི་ཆེས་ཉམ་ཆུང་བར་འགྱུར་རོ། །ངག་ཙམ་ནི་ཆུང་ངུ་ལ་སོགས་ཡིད་ཇི་བཞིན་ཞེས་འབྱུང་བའི་ཕྱིར་རོ། །ཀུན་ནས་བསླང་བ་ཉམ་ཆུང་བ་ཉིད་ཀྱིས་ཉམ་ཆུང་བར་
འགྱུར་བ་ཉིད་དོ། །ཉམ་ཆུང་བ་མ་ཡིན་པ་ཉིད་ཅེས་བྱ་བ་ནི་རྒོལ་བའི་ཚིག་སྟེ། ཆུང་ངུ་ལ་སོགས་པ་ཡིད་ཇི་བཞིན་ཞེས་སོ། །ཡང་དག་པར་བླངས་པའི་སེམས་ཀྱི་དབང་ལས་ཆུང་ངུ་ལ་སོགས་པ་ཉིད་དོ། །དེར་བཤད་པ་ནི་སྡོམ་པ་རྣམས་ཀྱི་རང་གི་རིགས་ལ་བལྟོས་པའོ། །
དེ་ནི་སེམས་བཞིན་དུ་ཆུང་ངུ་ལ་སོགས་པ་ཉིད་དེ་རྣམ་པར་རིག་བྱེད་ནི་བླུན་པ་ཉིད་དང་གཞན་གྱི་དབང་ཉིད་ཀྱི་ཕྱིར་ཉམ་ཆུང་བས་བསླང་བ་ན་ཆེས་ཉམ་ཆུང་བའོ་ཞེས་བྱ་བ་འདི་ཉིད་ལེགས་པར་འཐད་དོ། །ཉེས་པར་སྤྱད་པ་ནི་སྨད་པ་སྤྱད་པའོ། །ཇི་ལྟར་སྨད་པ་ཡིན་ཞེ་ན་དམ་པ་