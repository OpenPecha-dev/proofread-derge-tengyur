བ་ཞེས་བྱ་བ་ནི་འདོད་པའི་རྣམ་པར་རྟོག་པ་ལ་སོགས་པ་མི་དགེ་བ་རྣམས་ཀྱིས་དྲི་མ་ཅན་དུ་མ་བྱས་ཞེས་བྱ་བའི་དོན་ཏོ། །དྲན་པས་ཡོངས་སུ་གཟུང་བ་ཞེས་བྱ་བ་ནི། ལུས་ལ་སོགས་པ་དྲན་པ་ཉེ་བར་གཞག་པ་བཞིས་བརྟན་པར་བྱས་ཞེས་བྱ་བའི་ཚིག་གོ །འཚོ་
བ་མེད་པ་དང་ཚིགས་སུ་བཅད་པ་མེད་པ་དང་ཆད་པ་དང་ངན་འགྲོས་འཇིགས་ནས་ཞེས་བྱ་བ་ལ། འཇིགས་པ་ཞེས་བྱ་བའི་སྒྲ་ནི་འཚོ་བ་མེད་པའི་འཇིགས་པ་དང་། ངན་འགྲོས་འཇིགས་པའི་བར་དུ་སྟེ་རེ་རེ་དང་སྦྱར་བར་བྱའོ། །སྲིད་པ་དང་ལོངས་སྤྱོད་དང་བཀུར་སྟི་ལ་ཆགས་པ་ཞེས་བྱ་བ་
ལ། འདིར་ཆགས་པ་ཞེས་བྱ་བའི་སྒྲ་ནི་རེ་རེ་དང་སྦྱར་བར་བྱ་སྟེ། སྲིད་པ་ལ་ཆགས་པ་དང་། དེ་བཞིན་དུ་ལོངས་སྤྱོད་ལ་ཆགས་པ་དང་བཀུར་སྟི་ལ་ཆགས་པའོ། །བྱང་ཆུབ་ཀྱི་ཡན་ལག་གི་རྗེས་སུ་མཐུན་པ་ནི་ཞི་གནས་དང་ལྷག་མཐོང་གི་རྟེན་གྱི་དོན་ཅན་ནོ། །ཡང་དག་པའི་ལྟ་བ་རྣམས་
ཐར་པའི་དོན་དུ་ཞེས་བྱ་བ་ནི་མུ་སྟེགས་ཅན་དགག་པའི་ཕྱིར་ཏེ། དེ་དག་ནི་ཐར་པ་དོན་དུ་གཉེར་བ་ཡིན་པ་ཡང་ཡང་དག་པའི་ལྟ་བ་ཅན་མ་ཡིན་ནོ། །དྲི་མ་མེད་པའི་ཕྱིར་ཞེས་བྱ་བ་ནི་ཉོན་མོངས་པའི་དྲི་མ་དང་བྲལ་བའི་ཕྱིར་ཞེས་པའོ། །མཉམ་པར་གཞག་པའི་དགེ་བ་དེ་ནི་ཞེས་བྱ་བ་
ལ། མཉམ་པར་གཞག་པ་སྨོས་པ་ནི་མཉམ་པར་མ་བཞག་པའི་དགེ་བ་བཟློག་པའི་ཕྱིར་རོ། །དགེ་བ་སྨོས་པ་ནི་མཉམ་པར་གཞག་པ་རོ་མྱང་བ་དང་མཚུངས་པར་ལྡན་པ་བཟློག་པའི་ཕྱིར་རོ། །ཏིང་ངེ་འཛིན་གྱི་རང་བཞིན་དང་དེ་དང་ལྷན་ཅིག་འབྱུང་བ་གང་ཡིན་པའོ་ཞེས་བྱ་བ་ནི།
ཏིང་ངེ་འཛིན་གྱི་རང་བཞིན་དང་ཏིང་ངེ་འཛིན་དང་ལྷན་ཅིག་འབྱུང་བ་ཞེས་བྱའི། ཤིན་ཏུ་ཡང་ཞེས་བྱ་བ་ནི་མཉམ་པར་གཞག་པ་མ་ཡིན་ཡང་བསྒོམ་པར་ནི་བྱེད་མོད་ཀྱི། མཉམ་པར་གཞག་པ་བཞིན་དུ་ནི་མ་ཡིན་ནོ། །དེ་ཉིད་བསྟན་པའི་ཕྱིར་རྒྱུད་ཡོན་ཏན་རྣམས་ཀྱིས་དེའི་
བདག་ཉིད་དུ་བྱེད་པའི་ཕྱིར་ཞེས་བྱ་བ་སྨོས་སོ། །མེ་ཏོག་རྣམས་ཀྱིས་ཏིལ་ལ་བསྒོས་པ་བཞིན་ནོ་ཞེས་བྱ་བ་ནི། དཔེར་ན་མེ་ཏོག་གི་དྲིའི་བདག་ཉིད་དུ་བྱེད་པའི་ཕྱིར་མེ་ཏོག་རྣམས་ཀྱིས་ཏིལ་ལ་བསྒོ་བར་བྱེད་པ་བཞིན་ནོ། །མདོ་ལས་གང་ཟག་བཞི་ནི་ཚངས་པའི་བསོད་ནམས་བསྐྱེད་