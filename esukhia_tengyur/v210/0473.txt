མེད་པའི་ཕྱིར་རོ། །དེ་བཞིན་དུ་སྐྱེས་ནས་ཡོངས་སུ་མྱ་ངན་ལས་འདའ་བ་དག་ལ་ཡང་ལས་དང་ཉོན་མོངས་པ་ལ་བརྗོད་པར་བྱའོ། །དེ་ལ་ཉོན་མོངས་པའི་ཁྱད་པར་དང་རང་བཞིན་ལ་བལྟོས་ནས་བར་དོར་ཡོངས་སུ་མྱ་ངན་ལས་འདའ་བ་གསུམ་པོ་རྣམས་ཉོན་མོངས་ཆུང་
ངུ་དང་འབྲིང་དང་ཆེན་པོ་ཡིན་པའི་ཕྱིར་དབང་པོའི་ཁྱད་པར་ཡང་རྣོན་པོ་དང་འབྲིང་དང་རྟུལ་པོ་ཡིན་ནོ། །སྐྱེས་ནས་ཡོངས་སུ་མྱ་ངན་ལས་འདའ་བ་དག་ཀྱང་དེ་དང་འདྲ་བ་སྟེ། ཉོན་མོངས་པ་དང་དབང་པོ་ཐ་དད་པ་རང་གི་རིགས་ལ་བལྟོས་པར་བརྗོད་པར་བྱའོ། །གསུམ་ཚན་ཐ་མ་ནི་ཞེས་རྒྱས་
པར་འབྱུང་བ་ལ། གོང་དུ་འཕོ་བ་གསུམ་ལས་འཕོ་བ་ནི་རང་གི་རིགས་ལ་བལྟོས་ནས་ཉོན་མོངས་པ་ཆུང་ངུ་དང་དབང་པོ་རྣོན་པོའོ། །ཕྱེད་དུ་འཕར་བ་ནི་ཉོན་མོངས་པ་འབྲིང་པོ་དང་དབང་པོ་འབྲིང་པོའོ། །གནས་ཐམས་ཅད་དུ་འཆི་འཕོ་བ་ནི་ཉོན་མོངས་པ་ཆེན་པོ་དང་དབང་པོ་རྟུལ་པོའོ། །ལན་
གྲངས་གཞན་ལ་མྱོང་བར་འགྱུར་བའི་ལས་ཀྱིས་ཀྱང་ཁྱད་པར་དུ་བྱེད་དེ། ལས་ཀྱིས་སྐྱེ་བ་གཅིག་དང་དུ་མ་དང་ཆོས་མང་པོ་མྱོང་བར་འགྱུར་བའི་ཕྱིར་རོ། །ལས་ཀྱི་ཁྱད་པར་ལས་ཀྱང་དེ་ནི་ཁྱད་པར་ཏེ། ཉོན་མོངས་པ་དང་དབང་པོའི་ཁྱད་པར་ལས་ཀྱང་ཞེས་བྱ་སྟེ་ཀྱང་གི་སྒྲ་ལས་སོ། །
འདིར་ཉོན་མོངས་པ་དང་དབང་པོ་ཐ་དད་པས་རྣམ་པ་དགུ་ཡིན་པ་བཞིན་ལས་ཐ་དད་པ་དགུ་མི་སྲིད་དེ། གསུམ་ཚན་དང་པོ་གཉིས་ལ་ལས་ཀྱི་དབྱེ་བ་མེད་པའི་ཕྱིར་རོ། །དེའི་ཕྱིར་དེ་དག་ཞེས་རྒྱས་པར་འབྱུང་སྟེ། གལ་ཏེ་ཉོན་མོངས་པ་དང་དབང་པོ་ཐ་དད་པའི་ཕྱིར་ཕྱིར་མི་འོང་བ་རྣམ་པ་དགུ་
ཡིན་ན་ཞེས་བྱ་བའོ། །འོ་ན་མདོ་ལས་སྐྱེས་བུ་དམ་པའི་ཞེས་བྱ་བ་རྒྱས་པར་འབྱུང་སྟེ། དགེ་སློང་དག་ངས་སྐྱེས་བུ་དམ་པའི་འགྲོ་བ་བདུན་དང་ཉེ་བར་ལེན་པ་མེད་པར་ཡོངས་སུ་མྱ་ངན་ལས་འདའ་བ་ཡང་བསྟན་པར་བྱའོ་ཞེས་འབྱུང་བའི་མདོ་དེ་ལས་སོ། །བདུན་གང་ཞེ་ན་བར་མ་དོར་
ཡོངས་སུ་མྱ་ངན་ལས་འདའ་བ་གསུམ་དང་སྐྱེས་ནས་ཡོངས་སུ་མྱ་ངན་ལས་འདའ་བ་གསུམ་དང་གོང་དུ་འཕོ་བའོ། །དེའི་ཕྱིར་གོང་དུ་འཕོ་བ་མ་ཕྱེ་བར་ཞེས་རྒྱས་པར་སྨོས་སོ། །ཡང་ཅིའི་ཕྱིར་ཕྱིར་མི་འོང་བ་གཉིས་ཕྱེ་སྟེ་བསྟན་ལ་གསུམ་པ་ནི་མ་ཕྱེ་བར་བསྟན་ཅེ་ན། སྔ་མ་གཉིས་