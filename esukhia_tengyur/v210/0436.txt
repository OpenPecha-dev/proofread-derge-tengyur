སྐྱེ་བོ་ནི་ལུས་དང་ལྡན་གྱི་ལུས་ཀྱི་ལས་ནི་མ་ཡིན་ནོ་ཞེས་འབྱུང་བའི་ཕྱིར་རོ། །འཕགས་པའི་གང་ཟག་ནི་དེ་ལྟ་མ་ཡིན་ཏེ། དེའི་དགེ་བའི་རྩ་བའི་རྒྱུད་ནི་མཐོང་བའི་ལམ་གྱིས་ཉེ་བར་སྦྲེལ་བའི་ཕྱིར་རོ། །ཚེ་དེ་ཉིད་ལ་གདོན་མི་ཟ་བར་ཞེས་བྱ་བ་ནི། མི་ལྕོགས་པ་མེད་པ་དང་བསམ་གཏན་
ཁྱད་པར་ཅན་གྱི་ས་པ་དག་བསྐྱེད་པས་ནི་ཚེ་དེ་ཉིད་ལ་གདོན་མི་ཟ་བར་བདེན་པ་རྣམས་མཐོང་བ་མ་ཡིན་ནོ། །གཞན་དག་ན་རེ་དངོས་གཞིས་དེ་ཉིད་ལ་མྱ་ངན་ལས་འདའ་བར་འགྱུར་ཏེ་ཡིད་འབྱུང་བ་ཤས་ཆེ་བའི་ཕྱིར་རོ་ཞེས་ཟེར་རོ། །སོ་སོ་ཐར་པའི་སྡོམ་པ་བཞིན་དུ་ཞེས་པ་ནི་དཔེར་ན་
སོ་སོ་ཐར་པའི་སྡོམ་པ་བཏང་བ་ཕྱིས་ལེན་པ་ན་སྔོན་གྱི་མ་ཡིན་པ་ཐོབ་པ་ལྟར་ངེས་པར་འབྱེད་པའི་ཆ་དང་མཐུན་པ་དག་རྣམ་པར་ཉམས་པ་ལས་སྔོན་གྱི་མ་ཡིན་པ་ཐོབ་པ་ཡང་དེ་དང་འདྲའོ། །དེ་ཉིད་ལ་རྒྱུ་སྨོས་པ་ནི་མ་འདྲིས་པ་དང་འབད་དེ་བསྒྲུབ་པར་བྱ་བ་ཡིན་པའི་ཕྱིར་དང་འཕགས་
པའི་ལམ་གྱི་འཁོར་ཡིན་པའི་ཕྱིར་རོ་ཞེས་བྱ་བ་སྟེ། ཐོག་མ་མེད་པའི་འཁོར་བ་ན་རེས་འགའ་སྐྱེས་པ་སྔོན་མ་འདྲིས་པ་རྣམས་འབད་པས་བསྒྲུབ་པར་བྱ་བ་ཡིན་པའི་ཕྱིར། འདོད་ཆགས་དང་བྲལ་བས་ཐོབ་པ་མ་ཡིན་ནོ། །མཚམས་སྟོན་པར་བྱེད་པ་ཞིག་ཡོད་ན་ནི་ཞེས་བྱ་བ་ལ་
མཚམས་ནི་བར་མཚམས་སོ། །དེ་སྟོན་པར་བྱེད་པ་ནི་སྨོན་ནས་ཤེས་པ་ཐོབ་པའོ། །འདི་སྐད་བཤད་པར་འགྱུར་ཏེ། གལ་ཏེ་སྨོན་ནས་མཁྱེན་པ་སྟོན་པར་བྱེད་པ་པོར་གྱུར་པས། དེའི་ཕྱིར་ངེས་པར་འབྱེད་པའི་ཆ་དང་མཐུན་པ་འདི་བསྐྱེད་དེ། དེ་ནས་གོང་མ་སྐྱེད་པར་བྱེད་དོ། །
གལ་ཏེ་མེད་ན་བཞི་ཁོ་ན་ནས་དྲོ་བར་གྱུར་པ་ལ་སོགས་པའོ། །གང་རིས་མཐུན་པ་བཏང་བ་དང་ས་འཕོས་པ་དག་ནི་རྣམ་པར་ཉམས་པར་བརྗོད་ལ། ཡོངས་སུ་ཉམས་པ་གང་ཡིན་པ་ཡང་དེ་དག་གོ། །ཡོངས་སུ་ཉམས་པ་དང་རྣམ་པར་ཉམས་པ་དག་གི་རང་བཞིན་ཅི་ཞེ་ན།
ཡོངས་སུ་ཉམས་པ་ནི་སྐྱོན་གྱིས་བྱས་པ་ཡིན་ལ། རྣམ་པར་ཉམས་པ་ནི་གདོན་མི་ཟ་བར་མ་ཡིན་ཞིང་། ཡོངས་སུ་ཉམས་པ་ནི་སྐྱོན་ཁོ་ནའི་སྒོ་ནས་ཡིན་གྱི་ཡོན་ཏན་གྱི་སྒོ་ནས་མ་ཡིན་ལ། རྣམ་པར་ཉམས་པ་ནི་ཡོན་ཏན་གྱི་སྒོ་ནས་ཀྱང་ངོ་། །དཔེར་ན་འཕགས་པའི་ལམ་