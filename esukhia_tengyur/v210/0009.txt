ཅན་དང་། ལུང་དུ་མ་བསྟན་པའི་སེམས་ལ་བརྟེན་ནས་འཇུག་པར་མི་བཟོད་དོ། །དེའི་ཕྱིར་སེམས་པ་ནི་རྣམ་པར་རིག་བྱེད་མ་ཡིན་པར་ཡང་མི་རིགས་སོ། །རྣམ་པར་སྨིན་པའི་རླུང་གི་དབང་གིས་ཀྱང་ལུས་ཀྱི་
དབྱིབས་དེ་དང་དེ་ལྟར་འགྱུར་བས། སེམས་ཀྱི་དབང་གིས་ཞེས་བྱ་བ་རྒྱས་པར་སྨོས་སོ། །གཞན་དག་ན་རེ་ལུས་ལ་ཡོད་པ་སེམས་ལས་སྐྱེས་པའི་འབྱུང་བ་ཆེན་པོའི་འབྲས་བུ་དབྱིབས་ཀྱི་ཁྱད་པར་ནི་ལུས་ཀྱི་རྣམ་པར་རིག་བྱེད་ཅེས་བྱའོ་ཞེས་ཟེར་
རོ། །ཡང་ཅིའི་ཕྱིར་ཁ་དོག་དང་འབྱུང་བ་དག་རྣམ་པར་རིག་བྱེད་མ་ཡིན་ཞེ་ན། དེ་དག་ནི་གཅིག་ཏུ་ལུང་དུ་མ་བསྟན་པ་ཡིན་པའི་ཕྱིར་རོ། །གཞན་དག་ན་རེ་འགྲོ་བ་ཡིན་ཞེས་བྱ་བ་ནི་ལུས་ཀྱི་རྣམ་པར་རིག་བྱེད་དོ། །ལུས་ཀྱི་ལས་ནི་ལུས་ཀྱི་བྱ་བ་
ཡིན་ལ། དེ་ནི་ལུས་གཡོ་བ་ཡིན་པས། མགུལ་པའི་ལུས་ཁོ་ན་ལ་རིགས་ཀྱི། མི་གཡོ་བ་ལ་ནི་མ་ཡིན་པས་ལུས་ཀྱི་རྣམ་པར་རིག་བྱེད་འགྲོ་བ་ཁོ་ན་ཡིན་གྱིས་དབྱིབས་ནི་མ་ཡིན་ནོ། །དེ་དག་ཀྱང་ཡན་ལག་གང་གིས་རྣམ་པར་རིག་པར་
བྱེད་པའི་ཁ་དོག་དང་དབྱིབས་དེའི་བདག་ཉིད་ནི་རྣམ་པར་རིག་བྱེད་དུ་འདོད་པ་མ་ཡིན་ནམ་ཞེ་ན། འདོད་པ་བདེན་ཏེ། དེ་ནི་ལུས་ཀྱི་ཡུལ་གཞན་ཐོབ་པའི་རྒྱུ་ཡིན་པའི་ཕྱིར་འགྲོ་བ་ཞེས་བརྗོད་པ་ཡིན་ནོ། །སྐད་ཅིག་མའི་སྒྲ་དོན་དུ་མའི་བརྗོད་པར་བྱེད་
པ་ཡིན་པའི་ཕྱིར་འདྲི་བ་ན། སྐད་ཅིག་པ་ཞེས་བྱ་བ་འདི་ཅི་ཞེས་བྱ་བ་སྟེ། འདི་ལྟར་སྐད་ཅིག་གི་སྒྲ་ནི་སྟོང་པ་ལ་ཡང་འཇུག་པ་ནི་སྣོད་སྐད་ཅིག་པ་ཞེས་བྱ་བ་སྟེ་སྟོང་ངོ་ཞེས་བྱ་བར་རྟོགས་སོ། །བྱ་བ་མེད་པ་ལ་ནི་ལྷས་བྱིན་སྐད་ཅིག་མ་ཞེས་བྱ་བ་སྟེ།
བྱ་བ་དང་བྲལ་ཞེས་བྱ་བར་རྟོགས་སོ། །ཡུལ་ལ་སོགས་པ་དང་བྲལ་བ་ལ་ཡང་འདི་སྐད་ཅིག་མ་གཅིག་ཉིད་ཅེས་བྱ་སྟེ། གང་ཟག་ཚངས་པར་སྤྱོད་པར་གནས་པ་ནི་དུས་གཅིག་ཅེས་བྱའོ། །དུས་ཀྱི་མཐའ་ལ་ནི་སྐད་ཅིག་ཙམ་བྱས་ཞེས་བྱའོ། །