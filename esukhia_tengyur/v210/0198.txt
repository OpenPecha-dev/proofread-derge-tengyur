ལ་ཡང་བརྗོད་པར་བྱའོ། །ལས་ཀྱི་སྲིད་པ་མངོན་པར་སྒྲུབ་པར་བྱེད་དོ་ཞེས་བྱ་བ་ནི་ལས་ཀྱི་སྲིད་པ་ཡིན་པས་ལས་ཀྱི་སྲིད་པ་སྟེ་ཡང་སྲིད་ཀྱི་ལས་དེ་སྐྱེད་པར་བྱེད་པའོ། །རང་གི་ཚོགས་འཛིན་པར་བྱེད་དོ་ཞེས་བྱ་བ་ལ། དེའི་ཚོགས་ནི་ཚུལ་བཞིན་མ་ཡིན་པ་ཡིད་ལ་བྱེད་པ་སྟེ། དེ་ཡོངས་སུ་
འཛིན་པར་བྱེད་ཅིང་དེ་སྐྱེ་བ་དང་མཐུན་པར་གནས་ཞེས་བྱ་བའི་ཐ་ཚིག་གོ །དམིགས་པ་ལ་ཀུན་ཏུ་རྨོངས་པར་བྱེད་དོ་ཞེས་བྱ་བ་ནི་བློ་ཉམས་པར་བྱེད་པའི་ཕྱིར་རམ། ཡང་དག་པ་ཇི་ལྟ་བ་བཞིན་ཡོངས་སུ་མི་ཤེས་པའི་ཕྱིར་རོ། །རྣམ་པར་ཤེས་པའི་རྒྱུན་འཁྲིད་པར་བྱེད་དེ་ཞེས་བྱ་བ་ནི།
རྣམ་པར་ཤེས་པའི་རྒྱུན་དམིགས་པའམ་ཡང་སྲིད་ཉིད་དུ་འཇུག་པར་བྱེད་པའོ། །དགེ་བའི་ཕྱོགས་ལས་གཡོ་བར་བྱེད་པ་ནི་ཡོངས་སུ་ཉམས་པར་བྱེད་པའི་ཕྱིར་རོ། །འཆིང་བའི་དོན་དུ་ཁྱབ་པར་བྱེད་དོ་ཞེས་བྱ་བ་ནི་ཁྱབ་པར་བྱེད་པའོ། །ཇི་ལྟར་ཞེ་ན། ཁམས་ལས་མི་འདའ་བའི་
ཚུལ་གྱིས་སོ། །ཚུལ་གྱི་སྒྲ་ནི་རྣམ་པ་བརྗོད་པའོ། །ཁམས་གང་གིས་ཉོན་མོངས་པ་དེ་ལས་མི་འདའ་བར་བྱེད་དེ། ཁམས་ཉོན་མོངས་པ་ཅན་གསོས་འདེབས་པར་བྱེད་པའི་ཕྱིར་རོ། །འདིར་ཡང་སྲིད་འཕེན་པར་བྱེད་པའི་ཤེས་པར་བྱེད་པ་ནི། ལས་ཀྱི་སྲིད་པ་མངོན་པར་སྒྲུབ་པར་
བྱེད་དོ་ཞེས་བྱ་བ་འདི་ཡིན་ཏེ། ཡང་སྲིད་མངོན་པར་སྒྲུབ་པར་བྱེད་པའི་ཤེས་བྱེད་རྣམ་པར་ཤེས་པའི་རྒྱུན་འཁྲིད་པར་བྱེད་པའོ། །དེའི་ཕྱིར་སྲིད་པའི་རྩ་བ་ནི་ཕྲ་རྒྱས་ཞེས་བྱའོ། །གཞན་དག་ན་རེ་བཅུ་དྲུག་གོ་ཞེས་སོ། །འདི་ནི་བཅུ་རྣམ་གཉིས་ཏེ། གཞན་དྲུག་ཅུ་པ་ནི། དེ་དག་
ཀྱང་རྟེན་དང་གནས་ངན་ལེན་སྐྱེད་པ་དང་ལས་སུ་མི་རུང་བར་བསྟན་པའི་ཕྱིར་རོ། །ཡོན་ཏན་དང་སྤྱོད་པ་འགལ་བའི་ཕྱིར། སྨོད་པ་རྣམས་ཀྱི་གཞི་བྱེད་པའོ། །མཁས་པ་རྣམས་ཀྱིས་སྨད་པའི་ལུས་དང་ངག་གི་ལས་སློང་བའི་ཕྱིར་ལམ་དམ་པ་ལས་འདའ་བར་བྱེད་དོ། །ཕྱིན་ཅི་མ་
ལོག་པར་སྟོན་པ་དང་ཕྱིར་ཕྱོགས་པར་བྱེད་པ་ལས་དོན་རྣམ་པ་གཉིས་ཀྱི་ས་བོན་འདེབས་པར་བྱེད་པའོ། །འཁོར་བའི་གནོད་པ་ཐམས་ཅད་དེ་ལས་འབྱུང་བའི་ཕྱིར་བདག་པོའི་འབྲས་བུས་འཇིག་རྟེན་གྱི་ཡིད་དུ་མི་འོང་བ་འགྲུབ་པར་བྱེད་དོ། །དེའི་དབང་གིས་ཕྱི་རོལ་གྱི་དངོས་པོ་རྣམ་པར་