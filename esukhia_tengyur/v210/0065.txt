བ་མི་འཐོབ་པོ། འཕགས་ནི་དང་པོ་འདས་དང་མིན་ཞེས་པ་ལ་སྐད་ཅིག་མ་དང་པོ་ནས་བཟུང་སྟེ། ཡོངས་སུ་མྱ་ངན་ལས་མ་འདས་ཀྱི་བར་དུ་ནི་མ་འོངས་པ་དང་ལྡན་ནོ། །འདིར་ཡང་མ་བཏང་གི་བར་དུ་ཞེས་སྦྱར་རོ། །གཞན་དུ་ན་དེའི་མཚན་ཉིད་མི་འཐད་
པའི་ཕྱིར་རོ། །ལམ་སྔོན་མ་བསྐྱེད་པའི་ཕྱིར་ཞེས་བྱ་བ་ལ། སློབ་དཔོན་གོ་ཆ་མཐའ་ཡས་ན་རེ་ཁྱད་པར་འདི་ཅི་ཡིས་ཞེས་ཟེར་ཏེ། རྒྱུན་ཏུ་ཞུགས་པའི་འབྲས་བུ་ཐོབ་པ་ནས་ཇི་སྲིད་དགྲ་བཅོམ་པའི་འབྲས་བུ་ཐོབ་པ་དག་དབང་པོ་འཕོ་བ་ན་ལམ་སྔོན་མ་བསྐྱེད་པ་དང་ལྡན་པ་ཡོད་
པས་འདི་ལ་ཀླན་ཀ་མེད་དོ། །མ་བཏང་གི་བར་དུ་ཞེས་རྗེས་སུ་འཇུག་པའི་ཕྱིར་འདིར་ཡང་བཤད་པ་ཉིད་དོ། །ལངས་པ་དག་ནི་མ་ཡིན་པ་ཅི་ཞེ་ན། ད་ལྟར་བ་དང་ལྡན་པ་ནི་མ་ཡིན་ཏེ། དེ་གཉིས་ནི་སེམས་ཀྱི་རྗེས་སུ་འཇུག་པའི་ཕྱིར་རོ། །གཞན་དག་ན་རེ། འཕགས་པའི་
ལམ་ལ་གནས་པར་བཤད་པའི་ཕྱིར་དེ་སྙོམས་པར་འཇུག་པ་ཉིད་དུ་ཤེས་པར་བྱ་བ་མ་ཡིན་ནོ། །གང་གི་ཕྱིར་འཕགས་པའི་ལམ་དང་ལྡན་པ་ནི་འཕགས་པའི་ལམ་ལ་གནས་པ་ཞེས་བྱ་བ་སྟེ། དཔེར་ན་འབྲས་བུ་དང་ལྡན་པ་འབྲས་བུ་ལ་གནས་པར་བརྗོད་པ་བཞིན་ནོ། །འཆལ་
བའི་ཚུལ་ཁྲིམས་དང་ཚུལ་ཁྲིམས་ཀྱི་ཡན་ལག་ལ་སོགས་པས་བསྡུས་པ་ཞེས་བྱ་བ་ལ། འཆལ་བའི་ཚུལ་ཁྲིམས་ཀྱི་ཡན་ལག་ནི་སྲོག་གཅོད་པ་ལ་སོགས་པའོ། །ཚུལ་ཁྲིམས་ཀྱི་ཡན་ལག་ནི་དེ་སྤང་བའོ། །སོགས་པ་ཞེས་བྱ་བའི་སྒྲས་ནི་དེ་ལས་གཞན་པ་དག་བསྡུའོ། །
སྡོམ་པ་མ་ཡིན་པ་ལ་གནས་པ་ནི་མི་དགེ་བའི་ཆོས་ལ་གནས་པའི་ཕྱིར་ལ། སྡོམ་པ་ལ་གནས་པ་ནི་དགེ་བའི་ཆོས་ལ་གནས་པའི་ཕྱིར་བཟློག་པ་མི་སྲིད་དོ་སྙམ་ན། ཅི་རེས་འགའ་སྡོམ་པ་མ་ཡིན་པ་ལ་གནས་པ་ཞེས་བྱ་བ་སྨྲས་ཏེ། དེ་གཉིས་ཇི་སྲིད་དུ་རྗེས་སུ་འབྲང་བ་ཞེས་བྱ་བ་
ནི། རབ་ཏུ་དང་བ་དང་ཉོན་མོངས་པའི་ཤུགས་དག་གོ། །དེ་སྲིད་དུ་རྣམ་པར་རིག་བྱེད་མ་ཡིན་པ་དེ་དག་ཀྱང་ཞེས་བྱ་བ་ནི་དགེ་བ་དང་མི་དགེ་བ་དག་གོ། །གཞན་དག་ཏུ་ནི་ཞེས་བྱ་བ་ནི་སྐད་ཅིག་མ་གཉིས་པ་ལ་སོགས་པ་དག་ཏུའོ། །མ་འོངས་པའི་རྣམ་པར་རིག་བྱེད་མ་ཡིན་