པའི་ཕྱིར་རོ། །སློབ་དཔོན་འདུས་བཟང་ན་རེ། མཚམས་མེད་པའི་སྦྱོར་བ་ནི་རྣམ་པ་གཉིས་ཏེ་ཉེ་བ་དང་རིང་བའོ། །དེ་ལ་ཉེ་བ་དེ་ཡང་བཟློག་པ་ཉིད་དོ་ཞེས་ཟེར་རོ། །དེ་ཉིད་ཀྱང་གཞུང་གི་དབང་དུ་བྱས་པས་འགལ་བ་མེད་དོ། །མཚམས་མེད་པ་རྣམས་ཁོ་ན་བཟློག་ན་
ཡང་དེའི་སྦྱོར་བ་ཅི་ཞེ་ན། མདོ་སྡེ་པ་རྣམས་ན་རེ། མཚམས་མེད་པའི་ལས་སྔར་གསུངས་པ་གང་ཡིན་པ་བསགས་པས་མཚམས་མེད་པར་དམྱལ་བ་རྣམས་སུ་སྐྱེའོ་ཞེས་གཅིག་ཚིག་གིས་རྟོགས་པར་བྱ་སྟེ། དེ་ལྟ་མ་ཡིན་ན་གཅིག་གི་ཚིག་དོན་མེད་པར་འགྱུར་རོ་ཞེས་ཟེར་རོ། །
འདིར་བཅོམ་ལྡན་འདས་ཀྱིས་གསུངས་པའི་དོན་བདག་གིས་འཚལ་པ་ལྟར་ཞེས་གསུངས་པའི་ཕྱིར་ངེས་པར་གཟུང་བས་རྟོགས་པར་གསུངས་སོ། །ལས་ཐམས་ཅད་བཟློག་པས་མཆོད་རྟེན་བྱེད་པ་པོ་རྣམས་ཐམས་ཅད་མཐོ་རིས་སུ་སྐྱེ་བར་ལུང་བསྟན་པའི་ཕྱིར་རོ། །དགེ་བའི་
རྩ་བ་ཆད་པའི་ལྷས་བྱིན་ཡང་གོང་དུ་ཐེ་ཚོམ་མེད་པར་ལུང་བསྟན་པའི་ཕྱིར། ཉོན་མོངས་པའི་སྒྲིབ་པ་བཞིན་ལས་ཀྱི་སྒྲིབ་པ་ཡང་བཟློག་པར་མི་འགལ་ལོ། །གང་དུ་ཆེས་ཤིན་ཏུ་ཕྲ་ཞིང་མཆོག་ཏུ་ཞིབ་པའི་སྲིད་པའི་རྩེ་མོའི་སེམས་པ་ཡང་བཟློག་ལ། དེ་ལ་མཚམས་མེད་པ་
རྣམས་ནི་བཟློག་པར་སོ་སོར་ངེས་པའི་གོ་སྐབས་མེད་དོ། །ཆོས་དང་ཆོས་མ་ཡིན་པ་ཤེས་བཞིན་དུ་ཞེས་བྱ་བ་ལ། གང་ཞིག་འདི་ནི་ལེགས་པར་བཤད་པ་ཡིན་གྱི་མུ་སྟེགས་པ་རྣམས་ཀྱི་ནི་མ་ཡིན་ནོ་སྙམ་དུ་དེ་བཞིན་གཤེགས་པའི་ཆོས་ཤེས་པ་ནི་ཆོས་དང་ཆོས་མ་ཡིན་པ་ཤེས་
སོ། །ལོག་པར་སྟོན་པའི་ཕྱིར་ཞེས་བྱ་བ་ལ། ལེགས་པར་བཤད་པ་ལ་ཉེས་པར་བཤད་པ་སྟོན་པའི་ཕྱིར་དང་ཉེས་པར་བཤད་པ་ལ་ལེགས་པར་བཤད་པར་སྟོན་པའི་ཕྱིར་ལོག་པར་སྟོན་པའོ། །དེ་ལས་རྣམ་པ་གཞན་དུ་བསྟན་པས་ནི་བརྫུན་སྨྲ་བར་འགྱུར་གྱི་དགེ་འདུན་གྱི་དབྱེན་ནི་
མ་ཡིན་ནོ། །འདི་ལྟར་དགེ་འདུན་དབྱེན་སོ་སོའི་སྐྱེ་བོ་རྣམས་ངེས་པ་ལ་མི་འཇུག་གོ། །ངེས་པ་ལ་ཞུགས་པ་རྣམས་འབྲས་བུ་གཞན་མི་འཐོབ་པོ། །འབྲས་བུ་ཐོབ་པ་རྣམས་ཀྱིས་འདོད་ཆགས་དང་བྲལ་བ་མི་འཐོབ་པོ། །འདོད་ཆགས་དང་བྲལ་བ་རྣམས་ཀྱིས་ཟག་པ་ཟད་པ་ལ་