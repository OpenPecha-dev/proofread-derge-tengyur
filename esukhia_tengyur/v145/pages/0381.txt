ཞེས་བྱ་བ་ལ། ཇི་ལྟར་ཞེ་ན། རེ་ཞིག་མི་རྟག་པའི་རྣམ་པ་དང་མཚུངས་པར་ལྡན་པའི་རྡོ་རྗེ་ལྟ་བུ་གང་ཡིན་པ་དེ་ནི་རིགས་ཀྱི་བྱེ་བྲག་གིས་ཁྱད་པར་རྣམ་པ་དྲུག་ཡིན་ལ། དབང་པོ་རྟུལ་པོ་དང་འབྲིང་དང་ཆེན་པོའི་བྱེ་བྲག་གིས་རྣམ་པ་གསུམ་ཡིན་ཏེ། སྡུག་བསྔལ་ལ་སོགས་པའི་རྣམ་པ་དང་
མཚུངས་པར་ལྡན་པ་གཞན་དག་ལ་ཡང་དེ་དང་འདྲ་བར་རིགས་དང་དབང་པོའི་བྱེ་བྲག་གིས་ཁྱད་པར་སྦྱར་བར་བྱའོ། །ཟད་པ་ཤེས་པ་ཡིན་ནོ་ཞེས་བྱ་བ་ལ། གང་ལས་ཤེ་ན། དང་པོ་ཉིད་དུ་ཟག་པ་ཐམས་ཅད་ཟད་པའི་ཐོབ་པ་དང་ལྷན་ཅིག་སྐྱེས་པའི་ཕྱིར་ཞེས་བྱ་བ་སྨོས་ཏེ། དཔེར་ན་དང་པོར་ཡོད་པ་ནི་དང་པོ་ཡིན་
ནོ་ཞེས་བྱ་བ་ལྟར་ཐོག་མར་ཞེས་བྱ་བའི་དོན་ཏོ། །འདི་སྐད་དུ། ཟད་པ་ཤེས་པ་ནི་དང་པོ་ཉིད་དུ་ཟག་པ་ཐམས་ཅད་ཟད་པའི་ཐོབ་པ་དང་། ལྷན་ཅིག་སྐྱེས་པའི་ཤེས་པའོ་ཞེས་བསྟན་པར་འགྱུར་ཏེ། བར་གྱི་ཚིག་མི་མངོན་པར་བྱས་པས་རྡོ་རྗེའི་སོར་གདུབ་བཞིན་ནོ། །རྣམ་པར་གྲོལ་བའི་ཤེས་པ་གཞན་ཡང་
ཟད་པའི་ཐོབ་པ་དང་། ལྷན་ཅིག་སྐྱེ་མོད་ཀྱི་ཟག་པ་ཐམས་ཅད་ཟད་པའི་ཐོབ་པ་དང་ལྷན་ཅིག་སྐྱེ་བ་མ་ཡིན་པ་དེ་དག་ཟད་པ་ཤེས་པ་མ་ཡིན་ནོ། །མི་སྐྱེ་བ་ཤེས་པ་ནི་ཟག་པ་ཐམས་ཅད་ཟད་པའི་ཐོབ་པ་དང་ལྷན་ཅིག་སྐྱེ་མོད་ཀྱི། དེ་ནི་དང་པོ་ཉིད་དུ་མ་ཡིན་པས་དེ་ཟད་པ་ཤེས་པ་མ་ཡིན་ནོ། །གང་གི་ཚེ་སློབ་
པའི་གནས་སྐབས་ན་ཡང་འདིའི་ཟག་པ་ཁ་ཅིག་སྤངས་པ་ཡིན་ན། དེའི་ཕྱིར་ཟག་པ་ཐམས་ཅད་ཟད་པའི་ཐོབ་པ་དང་ལྷན་ཅིག་སྐྱེ་བའི་ཕྱིར་ཞེས་བྱ་བ་འདི་ཅི་སྟེ་བརྗོད་ཅེ་ན། སྤངས་པ་བདེན་མོད་ཀྱི། འོན་ཀྱང་སྔར་སྤངས་པ་རྣམས་ཀྱི་བྲལ་བའི་ཐོབ་པ་དག་ཡང་སྐྱེ་སྟེ། འབྲས་ལས་སྔོན་ལམ་བཏང་བ་དང་། །
གཞན་ཐོབ་པ་དང་ཟད་བསྡོམས་དང་། །ཞེས་བྱ་བ་འབྱུང་བའི་ཕྱིར་རོ། །འབྲས་བུ་གཞན་གྱི་ཕྱིར་བསླབ་པར་བྱ་བ་མེད་པའི་ཕྱིར་ཞེས་བྱ་བ་ལ། གལ་ཏེ་མི་སློབ་པ་ལ་ཡང་དབང་པོ་འཕོ་བའི་སྒོ་ནས་འབྲས་བུ་གཞན་ཐོབ་པར་བྱ་བའི་ཕྱིར་ཡོད་དེ། སྤེལ་བས་འབྲས་བུ་ཁྱད་པར་ཅན་ཞེས་འབྱུང་བའི་
ཕྱིར་རོ་ཞེ་ན། དེ་ནི་ཡོད་པ་མ་ཡིན་ཏེ། དེ་ནི་ལན་ཅིག་ཕྱིར་འོང་བ་དང་ཕྱིར་མི་འོང་བ་དེ་བཞིན་དུ་དེའི་འབྲས་བུ་གཞན་མ་ཡིན་ནོ། །གང་དུ་སྔར་གྱི་འབྲས་བུ་རྒྱུ་མཚན་ཅན་གྱི་མིང་དོར་ནས་འབྲས་བུ་ཕྱི་མའི་རྒྱུ་མཚན་ཅན་གྱི་མིང་བཏགས་པ་དེ་ནི་དེའི་འབྲས་བུ་གཞན་ཡིན་ནོ་ཞེས་བྱ་བར་ཤེས་ན་དགྲ་བཅོམ་