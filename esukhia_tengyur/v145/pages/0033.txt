རིག་བྱེད་མ་ཡིན་པའི་གཟུགས་རྫས་གཞན་ཁོ་ནར་ཡོད་དོ་ཞེས་ཟེར་རོ། །གང་ལས་ཤེ་ན། བསྟན་དུ་མེད་ཅིང་ཐོགས་པ་མེད་པ་ལ་སོགས་པའི་གཟུགས་ཡོད་དོ་ཞེས་བྱ་བ་ལ་སོགས་པའི་གསུང་འདི་ནི་ཕྱིན་ཅི་མ་ལོག་པ་ཡིན་ཏེ། དེ་བཞིན་གཤེགས་པས་གསུངས་པའི་ཕྱིར་ཆོས་ཐམས་
ཅད་བདག་མེད་པར་བསྟན་པ་བཞིན་ནོ། །ཡང་ན་དགེ་སློང་ལ་སོགས་པར་རྣམ་པར་གཞག་པའི་རྒྱུ་ཡིན་པའི་ཕྱིར། འཕགས་པའི་གང་ཟག་བརྒྱད་དང་རྣམ་པར་གཞག་པའི་འབྲས་བུ་ཅན་གྱི་ལམ་བཞིན་ནོ། །རུས་གང་ལ་སོགས་པའི་གཟུགས་བརྙན་གྱི་གཟུགས་སམ་རྒྱུད་ཡོངས་སུ་འགྱུར་བའི་ཁྱད་པར་ནི་དགེ་
སློང་ལ་སོགས་པར་རྣམ་པར་གཞག་པའི་རྒྱུ་མ་ཡིན་ཏེ་འཁྲུལ་པའི་ཕྱིར་རོ། །ཕྱི་རོལ་པ་རྣམས་ལ་སྡོམ་པ་ཡོད་ཀྱི་སོ་སོར་ཐར་པའི་སྡོམ་པ་ནི་མ་ཡིན་ཏེ་སྲིད་པ་ལ་བརྟེན་པའི་ཕྱིར་རོ། །སྡོམ་པ་མེད་ན་ནི་དོན་མ་ཡིན་པའི་ཚོགས་ཆེན་པོར་འགྱུར་ཏེ། ཞར་ལ་འོངས་པས་ཆོག་གོ། །རྣམ་པར་རིག་བྱེད་མ་
ཡིན་པ་ནི་རྣམ་པར་རིག་བྱེད་མ་ཡིན་པ་ལྷན་ཅིག་འབྱུང་ལ། རྣམ་པར་རིག་བྱེད་ཀྱང་འབྱུང་བ་ཆེན་པོ་དག་རྒྱུར་བྱས་པ་ཡིན་པས་ཐེ་ཚོམ་ཟ་ནས་འདྲི་བ་ནི་དེ་ཅི་རྣམ་པར་རིག་བྱེད་ཀྱི་འབྱུང་བ་དག་ཁོ་ན་རྒྱུར་བྱས་ནས་ཞེས་བྱ་བ་རྒྱས་པར་འབྱུང་བའོ། །ཚོགས་པ་དེ་ཉིད་ལ་ཞེས་བྱ་བ་ནི་ས་ལ་སོགས་པ་འབྱུང་བ་
བཞིའོ། །འབྲས་བུ་ཕྲ་མོ་ཞེས་བྱ་བ་ལ། རྣམ་པར་རིག་བྱེད་མ་ཡིན་པ་ནི་བསྟན་དུ་མེད་ཅིང་ཐོགས་པ་མེད་པའི་ཕྱིར་ཕྲ་མོ་ཡིན་ལ། རྣམ་པར་རིག་བྱེད་ནི་བཟློག་པ་རགས་པ་ཡིན་ནོ། །ཡང་ཅི་གང་གི་ཚེ་རྣམ་པར་རིག་བྱེད་ཡོད་པ་དེའི་ཚེ་ཡོད་པ་ཞེས་བྱ་བ་ནི་དེའི་དུས་ན་ཡོད་པའི་འབྱུང་བ་ཆེན་པོ་དག་གོ། །
རྒྱུར་བྱས་པའི་གཟུགས་ཕལ་ཆེར་ཞེས་བྱ་བ་རྒྱས་པར་འབྱུང་ངོ་། །རྒྱུར་བྱས་པའི་གཟུགས་འདོད་པར་གཏོགས་པ་ཐམས་ཅད་ནི་དེ་ལྟ་བུ་སྟེ། ད་ལྟར་འབྱུང་བའི་འབྱུང་བ་ཆེན་པོ་དག་ཁོ་ན་རྒྱུར་བྱས་ནས་སྐྱེས་ཏེ། དེ་ཉིད་ཀྱི་ཕྱིར་ད་ལྟར་དང་མ་འོངས་པ་ཅུང་ཟད་ཅིག་ནི་ཞེས་བྱ་བ་སྨོས་སོ། །འདོད་གཏོགས་རྣམ་
རིག་མིན་སྐད་ཅིག །ཕྱིན་ཆད་འདས་པའི་འབྱུང་ལས་སྐྱེ། ཞེས་བྱ་བ་ལ་སྐད་ཅིག་ཕྱིན་ཆད་ཞེས་བྱ་བ་སྨོས་པ་ནི་སྐད་ཅིག་མ་དང་པོར་ནི་འཕེན་པར་བྱེད་པ་འབྱུང་བ་ཆེན་པོ་དང་ལྷན་ཅིག་སྐྱེ་བའི་ཕྱིར་རོ། །འདོད་གཏོགས་ཞེས་བྱ་བ་སྨོས་པ་ནི་བསམ་གཏན་དང་ཟག་པ་མེད་པའི་སྡོམ་པ་གཅད་པར་བྱ་བའི་ཕྱིར་ཏེ།