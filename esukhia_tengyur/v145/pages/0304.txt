ཞིང་གཞན་དུ་འགྱུར་བ་ཞེས་བྱ་བའི་ཐ་ཚིག་སྟེ། དེ་ནི་དེ་མ་ཐག་ཏུ་ཚོར་བ་གཞན་སྐྱེ་བའམ། ཞན་པའོ། །གལ་ཏེ་ཐམས་ཅད་རང་བཞིན་གྱིས་སྡུག་བསྔལ་བ་ཞིག་ཡིན་པར་གྱུར་ན་ནི་ཞེས་བྱ་བ་རྒྱས་པར་འབྱུང་སྟེ། དེས་ཀྱང་འདི་སྐད་དུ་བཅོམ་ལྡན་འདས་ཀྱིས་ཅི་ལ་དགོངས་ནས་ཚོར་བ་གསུམ་
ཞེས་བཀའ་སྩལ་ཞེས་ཞུས་པར་འགྱུར་ལ། བཅོམ་ལྡན་འདས་ཀྱང་འདི་སྐད་དུ། ཀུན་དགའ་བོ་ཚོར་བ་གང་ཅི་ཡང་རུང་དེ་ནི་འདིར་སྡུག་བསྔལ་ལོ་ཞེས་བྱ་བ་ནི་ངས་འདུ་བྱེད་མི་རྟག་པ་ཉིད་དང་རྣམ་པར་འགྱུར་བ་ཉིད་ལ་དགོངས་ནས་གསུངས་སོ་ཞེས་ལུང་སྟོན་པར་མི་འགྱུར་བ་ཞིག་གོ། །དེའི་
ཕྱིར་གང་ཅི་ཚོར་ཡང་རུང་དེ་ནི་འདི་སྡུག་བསྔལ་ལོ་ཞེས་བྱ་བའི་གསུང་ནི་དགོངས་པ་ཅན་ཡིན་ནོ། །དེའི་ཕྱིར་དགོངས་ནས་གསུངས་ཤིང་། དགོངས་པ་ཡང་འདུ་བྱེད་དང་། རྣམ་པར་འགྱུར་བ་ཡིན་ནོ་ཞེས་སྔར་བཤད་དོ། །རྣམ་པར་འགྱུར་བ་དང་མི་རྟག་པའི་ཆོས་ཅན་ཡིན་པའི་ཕྱིར་ཞེས་བྱ་བ་ནི་
རྣམ་པར་འགྱུར་བའི་ཆོས་ཅན་ཡིན་པའི་ཕྱིར་དང་། མི་རྟག་པའི་ཆོས་ཅན་ཡིན་པའི་ཕྱིར་དང་། རྣམ་པར་འགྱུར་བ་ནི་གཞན་དུ་འགྱུར་བ་ཡིན་ལ། གཞན་དུ་འགྱུར་བ་ནི་དེ་མ་ཐག་ཏུ་སྡུག་བསྔལ་ལམ་བདེ་བ་ཡང་མ་ཡིན། སྡུག་བསྔལ་ཡང་མ་ཡིན་པའི་ཚོར་བ་འབྱུང་བའོ། །དེའི་རོ་མྱོང་བར་བྱེད་
པའི་ཕྱིར་ཞེས་བྱ་བ་ནི་བདེ་བའི་ཚོར་བའི་རོ་མྱོང་བར་བྱེད་པའི་ཕྱིར་རོ། །དེ་ལ་འདོད་ཆགས་དང་བྲལ་བའི་ཕྱིར་ཞེས་བྱ་བ་ནི་བདེ་བའི་ཚོར་བ་ལ་འདོད་ཆགས་དང་བྲལ་བའི་ཕྱིར་རོ། །དེའི་རང་གི་ངོ་བོས་བདེ་ཞེས་བྱ་བ་འདི་ཇི་ལྟར་ཁོང་དུ་ཆུད་ཅེ་ན་ཞེས་བྱ་བ་རྒྱས་པར་འབྱུང་ངོ་། །འདི་ལྟར་ཞེས་བྱ་བ་རྒྱས་
པར་འབྱུང་སྟེ། གལ་ཏེ་ཚོར་བ་བདེ་བ་ཡང་རང་གི་ངོ་བོས་མ་ཡིན་ན་ནི། དེས་ན་སྡུག་བསྔལ་གྱི་སྡུག་བསྔལ་ཁོ་ནས་སྡུག་བསྔལ་དུ་སྟོན་པར་འགྱུར་གྱི་འདུ་བྱེད་དང་རྣམ་པར་འགྱུར་བའི་སྡུག་བསྔལ་དག་གིས་སྟོན་པར་མི་འགྱུར་རོ། །འདོད་པའི་ཡོན་ཏན་རྣམས་ཞེས་བྱ་བ་ནི་གཟུགས་ལ་སོགས་པའི་
ཡུལ་རྣམས་སོ། །སྐྱེ་བ་ལ་ཞེས་བྱ་བ་ནི་བདེར་འགྲོར་རམ། ས་སྲུངས་ཀྱི་བུ་ལ་སོགས་པ་ངན་འགྲོར་སྐྱེ་བ་ལའོ། །སྐྱེ་བ་ལ་ཡང་དེ་དང་འདྲའོ་ཞེས་བྱ་བ་ལ་ཅི་ཞིག་ན། སྡུག་བསྔལ་ནི་མང་བ་ཡིན་ན། གཅིག་ཏུ་བདེ་བར་ལྟ་བ་ནི་ཕྱིན་ཅི་ལོག་པ་ནི་ཡིན་ཏེ་ཞེས་སྐབས་དང་སྦྱར་རོ། །ཡོན་