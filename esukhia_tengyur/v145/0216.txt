འགྱུར་ཞེ་ན། ཇི་ལྟར་དུག་དང་འདྲེས་པ་ཆང་སྐྱོན་ཅན་ཡིན་ལ། ཡོན་ཏན་མཚུངས་པ་དུག་གི་ནུས་པ་འཕེལ་བར་བྱེད་པ་དེ་བཞིན་དུ་འདུ་བྱེད་ཟག་པ་དང་བཅས་པ་རྣམས་ཀྱང་ཡོན་ཏན་མཚུངས་པས་ཉོན་མོངས་པའི་མཐུ་འཕེལ་བར་བྱེད་པ། ཇི་ལྟར་སྨན་དང་འདྲེས་པའི་དུག་ནུས་པ་ཉམས་པར་
འགྱུར་བ་ལྟར་ཟག་པ་མེད་པ་ལ་དམིགས་པའི་ཉོན་མོངས་པ་རྣམས་དེ་དང་འདྲའོ། །དེ་ཉིད་ཀྱི་ཕྱིར་ཟག་པ་མེད་པ་ལ་དམིགས་པའི་ལོག་པར་ལྟ་བས་དགེ་བའི་རྩ་བ་ཀུན་དུ་གཅོད་པར་མི་འགྱུར་རོ། །རེ་ཞིག་མཚུངས་པར་ལྡན་པའི་སྒོ་ནས་ནི་དེ་ལྟ་བུའོ། །དམིགས་པའི་སྒོ་ནས་ནི་གླགས་ཚོལ་བའི་
དགྲ་དང་མིག་དུག་ལྟར་ཏེ། དེ་ལྟར་དམིགས་པའི་སྒོ་ནས་རྒྱས་པར་འགྱུར་རོ། །གོང་མ་ཐམས་ཅད་ལུང་མ་བསྟན་ཞེས་བྱ་བ་ལ། གོང་མ་ཐམས་ཅད་ལུང་དུ་མ་བསྟན་པ་ཁོ་ན་ཡིན་ནོ་ཞེས་བྱ་བར་ངེས་པར་གཟུང་བར་བྱའོ། །གོང་མ་ཁོ་ན་ལུང་དུ་མ་བསྟན་པ་ནི་མ་ཡིན་ནོ། །གཟུགས་དང་
གཟུགས་མེད་པ་ན་སྤྱོད་པ་ཐམས་ཅད་ཕྲ་རྒྱས་ཡིན་ཡང་ཏིང་ངེ་འཛིན་གྱིས་བཏུལ་བའི་ཕྱིར་རྣམ་པར་སྨིན་པའི་འབྲས་བུ་གྲུབ་པར་མི་ནུས་པས་ལུང་དུ་མ་བསྟན་པ་ཡིན་ཏེ། དེ་ལྟ་མ་ཡིན་ན་གཟུགས་མེད་པའི་ཁམས་དག་ཏུ་ཡང་། ཚོར་བ་ཡིད་དུ་འོང་བ་སྐྱེ་བར་ཐལ་བར་འགྱུར་རོ། །དེ་ཡང་དེ་གཉིས་ན་མེད་
དེ་ཞེས་བྱ་བ་ལ་དེ་ཞེས་བྱ་བ་འདི་ནི་སྡུག་བསྔལ་དང་སྦྱར་རོ། །དེ་གཉིས་ན་ཞེས་བྱ་བ་ནི་གཟུགས་དང་གཟུགས་མེད་པ་གཉིས་ནའོ། །ཅིའི་ཕྱིར་མེད་ཅེ་ན། དེའི་ཕྱིར་གཞན་ལ་གནོད་པའི་རྒྱུ་མེད་པའི་ཕྱིར་རོ་ཞེས་བྱ་བ་སྨོས་ཏེ། གཞན་ལ་གནོད་པའི་རྒྱུ་ནི་ཁྲོ་བ་དང་གནོད་སེམས་དང་རྣམ་པར་འཚེ་བ་ལ་སོགས་
པ་དག་ཡིན་ན། འདོད་པའི་ཁམས་ཀྱི་གོང་ན་ནི་དེ་དག་སྲིད་པ་ཡང་མ་ཡིན་ནོ། །སྦྱིན་པ་ལ་སོགས་པ་དང་མི་འགལ་བའི་ཕྱིར་ཏེ་ཞེས་བྱ་བ་ནི་འཇིག་ཚོགས་ལ་ལྟ་བའི་དབང་དུ་བྱས་ནས་བཤད་པ་སྟེ། འཇིག་ཚོགས་ལ་ལྟ་བ་ཇི་ལྟ་བར་དེ་དང་མཚུངས་པར་ལྡན་པའི་མ་རིག་པ་ཡང་དེ་དང་འདྲའོ། །སོགས་པ་
ཞེས་བྱ་བ་སྨོས་པས་ནི་ཚུལ་ཁྲིམས་ལ་སོགས་པ་བསྡུའོ། །འགལ་བ་མེད་པ་ནི་བདག་བདེ་བར་གྱུར་ཅིག་ཅེས་དེ་ལྟར་ཞུགས་པའི་ཕྱིར་རོ། །ཆད་པར་ལྟ་བ་ཡང་ཐར་པའི་རྗེས་སུ་མཐུན་པ་དག་ཡིན་ཏེ་ཞེས་བྱ་བ་ལ་དེ་དང་འདྲ་བར་དེ་དང་མཚུངས་པར་ལྡན་པའི་མ་རིག་པ་ཡང་ཡིན་ཏེ། ཐར་པ་ནི་ཕུང་པོ་ཐམས་