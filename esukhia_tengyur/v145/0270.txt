པར་ལྡན་པའི་ཕྱིར་རོ། །མ་རིག་པ་ཙམ་དང་མཚུངས་པར་ལྡན་པ་རྣམས་རང་དབང་བ་ཡིན་ནོ་ཞེས་བྱ་བ་འདི་ལ་རིགས་པ་ཅི་ཡོད་ཅེ་ན། དེ་དག་འཇུག་པ་ལ་ནི་རང་ཉིད་གཙོ་བོ་ཡིན་གྱི། ཉོན་མོངས་པ་གཞན་ལ་མི་ལྟོས་ལ། མ་རིག་པ་ནི་གླེན་པའི་ཕྱིར་འཇུག་པར་བྱེད་པ་ཉིད་མ་ཡིན་ཏེ། ཉོན་
མོངས་པའི་དྲི་མ་དྲུག་ཀྱང་དེ་དང་འདྲའོ་ཞེས་བྱ་བ་ནི་བསྒོམ་པས་སྤང་བར་བྱ་བ་དང་། རང་དབང་བར་ཏེ། ཕྲག་དོག་ལ་སོགས་པ་ཉེ་བའི་ཉོན་མོངས་པ་ལྔ་པོ་ཇི་ལྟ་བ་བཞིན་དུའོ། །འདོད་ན་མི་དགེ་ཞེས་བྱ་བ་ལ། རྨུགས་པ་དང་། རྒོད་པ་དང་། གཉིད་མ་གཏོགས་པ་ཀུན་ནས་དཀྲིས་པ་བདུན་དང་
སྒྱུ་ལ་སོགས་པ་དྲུག་ནི་འདོད་པའི་ཁམས་ན་གཅིག་ཏུ་མི་དགེ་བ་ཡིན་ནོ། །རྨུགས་པ་དང་། རྒོད་པ་དང་། གཉིད་རྣམས་ནི་མི་དགེ་བ་དང་ལུང་དུ་མ་བསྟན་པ་ཡིན་ནོ། །གཉིད་ནི་དགེ་བ་ཡང་ཡོད་པ་མ་ཡིན་ནམ་ཞེ་ན། དེ་ནི་ཀུན་ནས་དཀྲིས་པའི་སྐབས་ཡིན་པའི་ཕྱིར་དེ་མི་གཟུང་ངོ་། །ཅི་རིགས་
པར་ཞེས་བྱ་བ་ནི་འདོད་པའི་ཁམས་ཀྱི་ལྷག་མ་ཅི་ཙམ་ཞིག་སྲིང་བའོ། །འདོད་དང་བསམ་གཏན་དང་པོ་ན། །གཡོ་སྒྱུ་ཞེས་བྱ་བ་འབྱུང་ངོ་། །འདོད་པའི་ཁམས་ཁོ་ན་ན་སྒྱུ་ཡོད་ཀྱི། བསམ་གཏན་དང་པོ་ན་མེད་པ་ཡིན་ནམ་སྒྱུ་ནི་གཞན་འདྲིད་པ་ཡིན་ན། དེ་ན་ནི་ཉོ་ཚོང་མེད་པས་གཞན་འདྲིད་པ་མེད་དོ་
ཞེ་ན། བརྩད་པ་འདི་ནི་མེད་དེ། ཉོ་ཚོང་མ་གཏོགས་པ་ཡང་གཞན་འདྲིད་པ་མཐོང་བའི་ཕྱིར་རོ། །དེ་ཉིད་ཀྱི་ཕྱིར་ཚངས་པ་འདྲིད་ཕྱིར་རོ་ཞེས་བྱ་བ་སྨོས་ཏེ། སྔ་མ་བཞིན་ནོ། །གཡོ་ནི་བཤད་ཟིན་མོད་ཀྱི་ཞེས་བྱ་བ་ནི། དེ་ལས་འགྱོད་གཉིད་མི་དགེ་རྣམས། །བསམ་གཏན་དང་པོ་དག་ན་མེད། །ཅེས་བྱ་བ་
དང་། གཡོ་དང་སྒྱུ་དང་རྒྱགས་པ་མ་གཏོགས་པ་ཁྲོ་བ་ལ་སོགས་པ་དང་ཞེས་བྱ་བ་དེ་བཤད་དུ་ཟིན་ཀྱང་ཞར་ལ་སྟེ། དེ་ཡན་ཆད་ནི་ལུང་མ་བསྟན་ཞེས་བྱ་བའི་ཞར་ལ་བཤད་དོ། །ལྔ་བོར་ཏེ་ཞེས་བྱ་བ་ནི་སྒྱུ་དང་། གཡོ་དང་། རྨུགས་པ་དང་། རྒོད་པ་དང་། རྒྱགས་པ་དག་གོ། །དེ་དག་ནི་ཐམས་ཅད་ཡིད་
ཀྱི་ས་པ་དག་ཡིན་ནོ་ཞེས་བྱ་བ་ལ་གཉིད་དང་ང་རྒྱལ་དེ་དག་ནི་རྣམ་པ་ལྔ་ཆར་ཡང་ཡིད་ཀྱི་ས་པ་ཡིན་གྱི་འདོད་ཆགས་ལ་སོགས་པ་དག་བཞིན་དུ་རྣམ་པར་ཤེས་པ་དྲུག་དང་། མཚུངས་པར་ལྡན་པ་ནི་མ་ཡིན་ནོ། །ཉེ་བའི་ཉོན་མོངས་རང་དབང་ཡང་། །ཞེས་བྱ་བ་ནི་འདི་ལྟ་སྟེ། ཕྲག་དོག་དང་། སེར་སྣ་དང་།