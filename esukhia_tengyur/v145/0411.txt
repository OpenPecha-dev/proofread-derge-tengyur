ལ། དེ་ལས་ནི་དགྲ་བཅོམ་པ་ཁོ་ན་ལ་སྡིག་པ་མི་དགེ་བའི་རྣམ་པར་རྟོག་པ་དག་སྐྱེ་བར་བཤད་ལ། དེ་ཡང་དགྲ་བཅོམ་པ་ཉིད་ལས་ཡོངས་སུ་མ་ཉམས་པ་ལ་ཡང་མི་སྲིད་དེ། དེའི་ཕྱིར་དགྲ་བཅོམ་པ་ཉིད་ལས་ཡོངས་སུ་ཉམས་པ་མེད་པར་སྨྲ་བ་རྣམས་ཀྱིས་དེའི་ལན་གདབ་དགོས་སོ། །
དེ་ཉིད་བསྟན་པའི་ཕྱིར་གང་ལས་ཞེས་བྱ་བ་རྒྱས་པར་འབྱུང་ངོ་། །སློབ་པའི་དབང་དུ་མཛད་ནས་གསུངས་སོ་སྙམ་པའི་ཚིག་དེ་ལ་ལན་གདབ་པའི་ཕྱིར་ཡོངས་སུ་ཉམས་པར་སྨྲ་བ་དེ་ཉིད་ཀྱིས་དེ་ནི་དེ་ལས་དགྲ་བཅོམ་པ་ཁོ་ན་ཡིན་པར་བསྟན་ཏེ་ཞེས་བྱ་བ་སྨྲས་སོ། །ཇི་ལྟར་ཞེ་ན། ཡུན་རིང་པོ་ནས་ཞེས་བྱ་
བ་རྒྱས་པར་འབྱུང་ངོ་། །ཡོངས་སུ་མི་ཉམས་པར་སྨྲ་བ་དག་སེམས་དབེན་པ་ལ་གཞོལ་བ་ཡིན་ཞེས་བྱ་བ་ནས་མྱ་ངན་ལས་འདས་པ་ལ་བབ་པ་ཞེས་བྱ་བའི་བར་འདི་ནི་སློབ་པ་ཡིན་ནོ་ཞེས་སྨྲ་བར་འགྱུར་བའི་གོ་སྐབས་འདི་ཡོངས་སུ་སྤང་བའི་ཕྱིར་ཡང་ཡོངས་སུ་ཉམས་པར་སྨྲ་བས་གཞན་ལས་དེ་ནི་
དགྲ་བཅོམ་པའི་སྟོབས་ཡིན་པར་ཡང་གསུངས་ལ་ཞེས་བྱ་བར་སྨྲས་ཏེ། མདོ་ལས་ནི་ཡུན་རིང་པོ་ནས་ཞེས་བྱ་བ་རྒྱས་པར་འབྱུང་ངོ་། །གཞན་ཡང་མདོ་དེ་ཉིད་ལས་བསིལ་བར་གྱུར་ཅིང་། བསལ་བར་གྱུར་པ་ཞེས་གསུངས་པའི་ཕྱིར་དགྲ་བཅོམ་པ་ཁོ་ན་ཡིན་པར་བསྟན་ཏོ། །སློབ་པའི་གནས་
སྐབས་ཀྱི་དབང་དུ་མཛད་ནས་དེ་སྐད་དུ་གསུངས་པའི་ཕྱིར་ཉེས་པ་མེད་དོ་ཞེས་བྱ་བ་ནི་བརྒྱ་ལ་རེས་འགའ་ཞིག་དྲན་པ་ཉམས་པ་ལས་སྡིག་པ་མི་དགེ་བའི་རྣམ་པར་རྟོག་པ་དག་སྐྱེ་བར་འགྱུར་རོ་ཞེས་བྱ་བའོ། །གལ་ཏེ་དེ་ནི་དེ་ལས་དགྲ་བཅོམ་པ་ཁོ་ན་ཡིན་པར་བསྟན་ཏེ་ཡུན་རིང་པོ་ནས་སེམས་དབེན་པ་ལ་
གཞོལ་བ་ཡིན་ཞེས་བྱ་བ་ལ་སོགས་པ་གསུངས་པའི་ཕྱིར་རོ་ཞེས་སྨྲས་པ་མ་ཡིན་ནམ་ཞེ་ན། ཡུན་རིང་པོ་ནས་ཞེས་བྱ་བ་ལ་སོགས་པ་འདི་ནི་དགྲ་བཅོམ་པའི་ཤེས་པར་བྱེད་པ་མ་ཡིན་ཏེ། དགྲ་བཅོམ་པའི་སྟོབས་ནི་ཕུལ་དུ་བྱུང་བ་དང་ལྡན་པ་ཡིན་པར་འདོད་ལ། སློབ་པ་རྣམས་ལ་ཡང་སེམས་དབེན་པ་ལ་
གཞོལ་བ་ལ་སོགས་པ་ཡོད་པ་ཡིན་ནོ། །ཟག་པའི་གནས་ལྟ་བུའི་ཆོས་ནི་འདོད་པ་ན་སྤྱོད་པ་ཡིན་ལ། དེ་དག་ལས་བསིལ་བར་གྱུར་པའི་དབང་དུ་མཛད་ནས་ཟག་པའི་གནས་ལྟ་བུའི་ཆོས་ཐམས་ཅད་ལས་བསིལ་བར་གྱུར་ཅིང་། བསལ་བར་གྱུར་པ་ཞེས་གསུངས་སོ། །ཇི་སྲིད་དུ་སྤྱོད་པ་ལེགས་པར་