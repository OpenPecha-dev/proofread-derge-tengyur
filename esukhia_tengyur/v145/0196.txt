ལན་གདབ་པའི་ཕྱིར་བཤད་པ། ཟག་པ་དང་བཅས་པ་ལ་དམིགས་པ་ཐམས་ཅད་སྡུག་བསྔལ་ལ་ལོག་པར་ཞུགས་པའི་ཕྱིར་ཧ་ཅང་ཐལ་བར་འགྱུར་རོ་ཞེས་གང་སྨྲས་པ་དེ་ལ་བརྗོད་པར་བྱའོ། །ཧ་ཅང་ཐལ་བར་ནི་མི་འགྱུར་ཏེ། འདི་ལྟར་ཁ་ཅིག་ནི་ཟག་པ་དང་བཅས་པའི་དངོས་པོ་ལ་སྡུག་བསྔལ་གྱི་སྒོ་ནས་
ལོག་པར་ཞུགས་པ་ལ། ཁ་ཅིག་ནི་ཀུན་འབྱུང་གི་སྒོ་ནས་སོ། །ཁ་ཅིག་ནི་འགོག་པ་ལ་ལོག་པར་ཞུགས་ལ། ཁ་ཅིག་ནི་ལམ་ལ་ལོག་པར་ཞུགས་སོ། །ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་ནི་རྟག་པ་དང་བདག་ཏུ་འཛིན་པས་སྡུག་བསྔལ་ལ་ལོག་པར་ཞུགས་ཏེ། དེའི་སྡུག་བསྔལ་
མཐོང་བས་སྤང་བར་བྱ་བ་ཡིན་ནོ། །གང་ཞིག་ལམ་ལ་ལོག་པར་ཞུགས་པ་ལམ་མ་ཡིན་པ་ལ་ལམ་དུ་ལྟ་བ་དེ་ནི་ལམ་མཐོང་བས་སྤང་བར་བྱ་བ་ཡིན་ནོ། །ལྟ་བ་གསུམ་ལས་ཕྱིན་ཅི་ལོག་བཞི་མཚན་ཞེས་བྱ་བ་འབྱུང་སྟེ། དེའི་ཕྱིར་དེ་ལྟར་ན་ཕྱིན་ཅི་ལོག་ལྟ་བའི་རང་བཞིན་ཅན་ནོ་ཞེས་བྱ་བར་གྲུབ་པོ། །འཇིག་
ཚོགས་ལ་ལྟ་བ་ལས་ནི་བདག་ཏུ་ལྟ་བ་ཕྱིན་ཅི་ལོག་གོ་ཞེས་བྱ་བ་འབྱུང་ངོ་། །གཞན་དག་ན་རེ་ཐམས་ཅད་ཡིན་ནོ་ཞེས་ཟེར་རོ་ཞེས་བྱ་བ་ལ་འཇིག་ཚོགས་ལ་ལྟ་བ་ཐམས་ཅད་ནི་བདག་ཏུ་ལྟ་བ་བདག་གིར་ལྟ་བའོ། །ཇི་ལྟར་ན་བདག་གིར་ལྟ་བ་ཕྱིན་ཅི་ལོག་ཡིན་ཞེ་ན། ཇི་ལྟར་མ་ཡིན། གཞན་གྱི་ཕྱིན་
ཅི་ལོག་གི་མདོ་ལས་མི་འགྱུར་བའི་ཕྱིར་རོ་ཞེས་སྨྲས་ཏེ། འདི་ལྟར་འདི་སྐད་དུ་བདག་མེད་པ་ལ་བདག་གོ་སྙམ་དུ་ཕྱིན་ཅི་ལོག་པ་ཞེས་འབྱུང་གི་བདག་གི་མེད་པ་ལ་སྙམ་དུ་ཞེས་བྱ་བར་ནི་མི་འབྱུང་སྟེ། དེའི་ཕྱིར་འཇིག་ཚོགས་ལ་ལྟ་བ་རིལ་ཕྱིན་ཅི་ལོག་མ་ཡིན་ནོ། །བདག་ཏུ་ལྟ་བ་འདི་ཉིད་སྒོ་གཉིས་ཅན་
ཡིན་ནོ་ཞེས་བྱ་བ་ནི་གཅིག་ཡིན་ཡང་ངོ་། །གལ་ཏེ་རྣམ་པར་དབྱེ་བ་ཐ་དད་པས་བདག་གི་ཞེས་དྲུག་པས་བསྟན་པ་ལྟ་བ་གཞན་དུ་རྟོག་ན་ནི། དེ་ལྟ་ན་ནི་བདག་གིས་ཞེས་བྱ་བ་བདག་གི་ཕྱིར་ཞེས་བྱ་བར་རྣམ་པར་དབྱེ་བ་ཐ་དད་པས་དེ་ཡང་ལྟ་བ་གཞན་དུ་འགྱུར་རོ། །འདི་ལྟར་བདག་གིས་ཞེས་བྱ་བ་ནི་གསུམ་
པའོ། །བདག་གི་ཕྱིར་ཞེས་བྱ་བ་ནི་བཞི་པའོ། །དེ་ཡང་ལྟ་བ་གཞན་དུ་འགྱུར་ན་དེ་ནི་འདོད་པ་ཡང་མ་ཡིན་ཏེ། དེའི་ཕྱིར་ཐམས་ཅད་ཡིན་ནོ་ཞེས་བྱ་བར་གྲུབ་པོ། །ཅིའི་ཕྱིར་ཉོན་མོངས་པ་གཞན་དག་ཕྱིན་ཅི་ལོག་མ་ཡིན་ཞེས་བྱ་བ་ནི་ཀུན་ནས་ཉོན་མོངས་པ་རྣམས་ཕྱིན་ཅི་ལོག་པར་མཚུངས་བཞིན་དུ་ཞེས་བྱ་