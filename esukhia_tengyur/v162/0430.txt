ཆོས་གོས་དེ་ཡང་ལུས་ལས་མ་ཕུད་པར་དེ་སྤང་བར་འགྱུར་བས་དབྱུང་བར་འགྱུར་བ་མཆིས་སམ། ཉེ་བ་འཁོར་ཡོད་དེ། འདི་ལྟ་སྟེ། ཁྱིམ་གྱི་ནང་དུ་ཞུགས་པའི་ཆོས་གོས་མི་གཙང་བ་ལ་སོགས་པས་གོས་པར་གྱུར་པ་དེ་དགེ་སློང་མ་ཉེ་དུ་མ་ཡིན་པ་ལ་འཁྲུར་བཅུག་ན་སྤང་བའི་ལྟུང་བྱེད་དུ་
འགྱུར་རོ་ཞེས་གསུངས་པ་ཡིན་ནོ། །བཙུན་པ་རེ་ཞིག་དགེ་སློང་གིས་དགེ་འདུན་གྱི་ཆོས་གོས་འཁྲུར་སྩོལ་ན་ལྟུང་བ་ཅིར་འགྱུར། གལ་ཏེ་གང་ཟག་གིས་སྤྱད་པས་དྲི་མ་ཅན་དུ་གྱུར་པ་ཡིན་ན་ནི་ཉེས་བྱས་སུ་འགྱུར་རོ་ཞེས་གསུངས་པ་དེ་ནི་འཁྲུར་གཞུག་པར་འོས་པའི་གཞུང་ཡིན་ནོ། །ཆོས་གོས་
ཞེས་བྱ་བ་ནི་བདུན་པོ་དག་ལས་གང་ཡང་རུང་བའོ་ཞེས་གསུངས་པ་དེ་ནི་ཆོས་གོས་ཞེས་སྨོས་པ་ནི་གཞུང་ཡིན་ནོ། །འཁྲུར་འཇུག་པ་དང་། འཚེད་དུ་འཇུག་པ་དང་། འཆག་ཏུ་འཇུག་པ་ཞེས་གསུངས་པ་དེ་ནི་འཁྲུར་བཅུག་པ་ལ་སོགས་པ་སྨོས་པའི་གཞུང་ཡིན་ནོ། །བཙུན་པ་རེ་ཞིག་
དགེ་སློང་གིས་དགེ་སློང་མ་ཉེ་དུ་མ་ཡིན་པ་ལ་མངགས་པས་ཆོས་གོས་འཁྲུར་སྩོལ་ན་ལྟུང་བ་ཅིར་འགྱུར། ཉེས་བྱས་སུ་འགྱུར་རོ་ཞེས་གསུངས་པ་དེ་ནི་བསྒོ་བས་ཞེས་བྱ་བ་དང་། དགེ་སློང་མ་ཉེ་དུ་མ་ཡིན་པ་ཞེས་སྨོས་པའི་གཞུང་ཡིན་ནོ། །ཕྱོགས་ལ་བྱས་པ་ཡང་ལས་བྱས་པ་ཉིད་དོ་
ཞེས་བྱ་བ་ནི། ཆོས་གོས་ཀྱི་ཕྱོགས་གཅིག་ལ་འཁྲུར་འཇུག་པ་ལ་སོགས་པའམ། བྱ་བའི་ཕྱོགས་གཅིག་བྱས་པ་ནི་ལྟུང་བ་བྱེད་པའི་ལས་བྱས་པ་ཉིད་ཡིན་པར་རིག་པར་བྱའོ། །འདིར་གཞུང་ནི་བཙུན་པ་དགེ་སློང་ཆོས་གོས་རུང་བས་གྲོང་དུ་ཞུགས་ཤིང་དེའི་ཆོས་གོས་དེ་ཡང་ལུས་ལས་
མ་ཕུད་པར་དེ་སྤང་བར་འགྱུར་བས་དབྱུང་བར་འགྱུར་བ་མཆིས་སམ་ཞེས་སྔར་བསྟན་པ་དེ་ནི་ཆོས་གོས་ཀྱི་ཕྱོགས་གཅིག་གི་གཞུང་ཡིན་ནོ། །ཐ་ན་ཆུར་སྨྱུག་པར་བྱེད་དམ། ཚོན་དུ་སྨྱུག་པར་བྱེད་དམ། ཐ་ན་ཐལ་མོ་རྡེབ་པར་བྱེད་ན་ཡང་ངོ་ཞེས་གསུངས་པ་ནི་བྱ་བའི་ཕྱོགས་གཅིག་གི་གཞུང་ཡིན་
ནོ། །བྱས་པ་ཉིད་ན་བྱེད་དུ་བཅུག་པ་ཉིད་ཡིན་ནོ་ཞེས་བྱ་བ་ནི། བསྐོས་པའི་དགེ་སློང་མ་ཞེས་བྱ་བའི་གང་ཟག་མོས་གང་གི་ཚེ་འཁྲུར་བཅུག་པ་ལ་སོགས་པའི་ལས་དེ་བྱས་ཤིང་མཐར་ཐུག་པར་གྱུར་ན་ཡང་དེའི་ཚེ་འཁྲུར་བཅུག་པ་ལ་སོགས་པའི་ལས་དེ་བྱས་པ་ཉིད་ཡིན་པར་རིག་པར་བྱའོ། །