སྐབས་མེད་པར་བྱ་བའི་ཕྱིར་ལན་འདེབས་པ་གང་ཡིན་པ་དེ་རྟོག་པ་དེ་ལྟ་བུ་ལ་ནི་དངོས་གཞི་ཉིད་དུ་འགྱུར་གྱི། དངོས་གཞིའི་རྣམ་པར་མི་འགྱུར་རོ། །ཁ་ཅིག་ནི་རྟོག་པར་བྱེད་པའི་དུས་ཉིད་ན་བསམ་པའི་དབང་གིས་རང་གི་ཡིན་པའི་འདུ་ཤེས་སྐྱེ་སྟེ། འོན་ཀྱང་དེ་ཉེས་པའི་རྣམ་པའི་དོགས་པ་དང་
འབྲེལ་པ་ཡིན་པས་དེས་ན་དེ་ལ་ནི་དངོས་གཞིའི་རྣམ་པར་འགྱུར་གྱི། དངོས་གཞིར་ནི་མི་འགྱུར་ཏེ། འདི་ལྟ་སྟེ་དཔེར་ན། འདི་ནི་བདག་གི་ཡིན་ནོ་སྙམ་པའམ། ཡོངས་སུ་བཟུང་བ་མ་ཡིན་ནོ་སྙམ་པའམ། ལྷ་སྦྱིན་ལ་སོགས་པ་དེས་བདག་ལ་བྱིན་ནོ་སྙམ་པའམ། དེ་ལྟ་བུ་ལ་སོགས་པ་རྟོག་
པ་སྟེ། རྟོག་པ་འདི་ནི་གཞན་གྱིས་ཡོངས་སུ་བཟུང་བ་ལ་སོགས་པའི་འདུ་ཤེས་ཀྱིས་ཉེས་པ་དང་འབྲེལ་པའི་ཕྱིར་དེས་ན་དངོས་གཞིའི་རྣམ་པ་ཡིན་ནོ། །མདོ་འདིའི་ཡུལ་འདི་ལ་འདུ་ཤེས་བཞིན་དུ་ཡིད་གཉིས་ནི་མེད་དེ། གང་ཡང་རུང་བའོ་སྙམ་པ་དེ་ལྟ་བུའི་ཡུལ་ཡིན་པའི་ཕྱིར་རོ། །འདི་ནི་
ཁ་ན་མ་ཐོ་བ་དང་བཅས་པ་ཡིན་ནོ་ཞེས་ངེས་པར་བྱས་ནས་དེ་ལྟ་ན་ཡང་འཇུག་པར་བྱེད་དེ། དེས་ན་ཡུལ་གཞན་ཁོ་ན་ཡིན་ནོ། །གདམས་ཏེ་བཟང་པོ་བརྐུ་བར་འདོད་པ་ལ་ཡང་ངོ་ཞེས་བྱ་བ་ནི། དངོས་གཞིའི་རྣམ་པའོ་ཞེས་བྱ་བར་སྦྱར་ཏེ། གདམས་ཤིང་གདམས་ཤིང་གང་བཟང་བ་དེ་རྐུའོ་
སྙམ་པ་དེ་ལྟར་འདོད་པ་ལ་ཡང་གང་གདམས་པ་ལ་དངོས་གཞིའི་རྣམ་པར་འགྱུར་ཏེ། དེ་ལ་ཡང་ཁ་ན་མ་ཐོ་བ་སྦོམ་པོར་འགྱུར་རོ། །འདིར་ནི་སྐབས་གཞན་དུ་རྐུ་བའི་ཕྱིར་ནོམ་བར་བྱེད་པ་ལ་སྦོམ་པོར་བསྟན་པ་དེ་ལས་ཐ་དད་པའི་སྦོམ་པོ་གཞན་དུ་འགྱུར་རོ་ཞེས་བསྟན་པའི་ཕྱིར་མདོ་འདི་བསྟན་ཏེ།
འདི་ལྟར་གཞན་དུ་ནི་ནོམ་པའི་སྔ་རོལ་དུ་ཁྲི་ལས་ལྡང་བ་ལ་སོགས་པའི་ཚེ་ན་ཉེས་བྱས་སོ། །ནོམ་པ་ན་ཉེས་པ་སྦོམ་པོའོ། །གནས་ནས་སྤགས་ན་ཕམ་པར་བསྟན་གྱི། འདིར་ནི་གདམས་ཏེ་ལོགས་ཤིག་ཏུ་བཀར་ཀྱང་རུང་སྟེ། སྦོམ་པོ་ཁོ་ནར་བཞེད་དོ། །དེ་བས་ན་གདམས་པ་ན་ཡང་
སྦོམ་པོ་གཅིག་གོ། །གདམས་ཏེ་རྐུ་བའི་ཆེད་དུ་ནི་ནོམ་པ་ཡང་སྦོམ་པོ་གཞན་གཉིས་པར་འགྱུར་རོ། །རྒྱུན་ལ་དོར་བྱེད་ན་གལ་ཏེ་རྒྱལ་བ་ཉིད་དུ་མི་འགྱུར་བའི་ཚེ་སྦྱོར་བའོ་ཞེས་བྱ་བ་ནི། རྒྱན་ལ་དོར་བྱེད་ན་གལ་ཏེ་དོར་ཏེ་རྒྱལ་བ་ཉིད་དུ་མ་གྱུར་གྱི་བར་དུ་ནི་དོར་ཏེ་སྦྱོར་བར་འགྱུར་རོ། །དེ་ལ་