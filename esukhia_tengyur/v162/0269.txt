དུ་སེམས་པར་བྱེད་ཅིང་བརྙས་པ་དང་བསྐྱིས་པའི་དངོས་པོ་འདི་མི་སྦྱིན་ནོ་སྙམ་དུ་དེ་གཉིས་བརྣོགས་པའི་སེམས་བསྐྱེད་ན་སྦོམ་པོར་འགྱུར་བའོ། །བརྙས་པ་དང་བསྐྱིས་པ་བརྣོགས་པ་དང་བསྙོན་པ་གཉིས་ཀྱང་སྦོམ་པོ་ཡིན་ཏེ། མི་སྦྱིན་པར་སེམས་པ་
འབའ་ཞིག་ཏུ་མ་ཟད་དོ། །གཞན་གྱི་དོན་དུ་བྱིན་པ་འགོད་པ་ཡང་ངོ་ཞེས་བྱ་བ་ནི། ཡོན་བདག་གིས་དགེ་འདུན་ལ་ཆོས་སྟོན་ལ་སོགས་པའི་དོན་དུ་རྫས་དགེ་སློང་དག་གི་ལག་ཏུ་སྦྱིན་པ་གལ་ཏེ་དགེ་སློང་དེ་དག་གིས་རྫས་དེ་དགེ་འདུན་གྱི་མཆོད་སྟོན་ལ་སོགས་པར་མ་སྤྱད་པར་
དགེ་འདུན་ལ་བཅབས་ཏེ་བགོས་ན་དེའི་ཚེ་དགེ་སློང་དེ་དག་ལ་སྦོམ་པོར་འགྱུར་ཏེ། དགེ་འདུན་གྱིས་མ་ཚོར་བས་དེ་ལ་བདག་གིར་བྱ་བའི་སེམས་མ་སྐྱེས་པའི་ཕྱིར་དེ་ལ་སྦོམ་པོར་གཞག་གོ། །ཡོངས་སུ་མ་བཟུང་བ་ལ་ཡོངས་སུ་བཟུང་བར་འདུ་ཤེས་པའོ་ཞེས་བྱ་བ་ནི། དངོས་པོ་
གང་སུས་ཀྱང་ཡོངས་སུ་མ་བཟུང་བ་ལ། གལ་ཏེ་དགེ་སློང་གིས་གཞན་གྱིས་ཡོངས་སུ་བཟུང་བར་འདུ་ཤེས་པས་རྐུ་ན་དེའི་ཚེ་ཉེས་པ་སྦོམ་པོར་འགྱུར་བའོ། །ཡན་ལག་གཅིག་མ་ཚང་བའི་ཕྱིར་སྦོམ་པོ་སྟེ། འདི་ལྟར་མིའི་རྒྱུད་ཀྱིས་ཡོངས་སུ་བཟུང་བ་ཉིད་ཅེས་བྱ་བའི་ཡན་ལག་དེ་
འདི་ལ་མེད་པའི་ཕྱིར་རོ། །ཟན་དྲོན་དང་འབྲས་ཆན་དང་ཕྱེ་དང་ཉ་ཤ་དང་ཤ་དང་ཁུར་བ་ལ་སོགས་པའི་བསོད་སྙོམས་གཞི་མེད་པ་ནོད་པའོ་ཞེས་བྱ་བ་ནི། ཟན་དྲོན་ལ་སོགས་པའི་བསོད་སྙོམས་གཞི་མེད་པ་མི་དབང་བ་ནོད་ན་སྦོམ་པོར་འགྱུར་བའོ། །གཞི་མེད་པ་ཞེས་བྱ་བ་ནི་མི་དབང་
བའོ། །འདིར་གཞུང་ནི་དགེ་སློང་གིས་བསོད་སྙོམས་འབྲས་ཆན་གཞི་མེད་པ་བླངས་ནས་དེ་འགྱོད་པ་སྐྱེས་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཕམ་པར་མི་འགྱུར་ཏེ་ཉེས་པ་སྦོམ་པོར་འགྱུར་རོ་ཞེས་གསུངས་པ་ཡིན་ནོ། །བསོད་སྙོམས་འབྲས་ཆན་ལ་ཇི་ལྟ་
བ་བཞིན་དུ། བསོད་སྙོམས་ཕྱེ་ལ་སོགས་པ་ལ་ཡང་དེ་བཞིན་དུ་རིག་པར་བྱའོ། །གཞན་གྱིས་བླངས་པར་མི་ཤེས་པ་ནི་གཞི་མེད་པ་ཉིད་མ་ཡིན་ནོ་ཞེས་བྱ་བ་ལ་གཞན་གྱི་བླངས་པར་མི་ཤེས་པ་ན་རང་གི་དོན་ཏམ་གཞན་གྱི་དོན་གྱིས་བསོད་སྙོམས་ལ་སོགས་པ་མི་དབང་བ་