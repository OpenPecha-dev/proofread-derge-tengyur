དག་པ་ཞེས་བྱ་བ་ནི་བདེན་པའོ། །ཕྱི་མ་ཞེས་བྱ་བ་ནི་ཐ་མའོ། །གང་ལ་གཞོགས་སྨོས་ཀྱི་ཚིག་ཕྱི་མ་བདེན་པ་ཡོད་པ་དེ་ན་ཡང་དག་པའི་ཕྱི་མ་སྟེ། ཁོ་བོ་ནི་རྒྱུན་དུ་ཞུགས་པ་ཡང་མ་ཡིན་དགྲ་བཅོམ་པའི་བར་ཡང་མ་ཡིན་ནོ་ཞེས་བྱའོ། །
དེའི་དངོས་པོ་ནི་དེ་ཉིད་དོ་ཡང་དག་པ་ཕྱི་མ་ཉིད་དོ། །ལ་ཞེས་བྱ་བ་ནི་ཡང་དག་པའི་ཕྱི་མ་ཉིད་དོ་སྟེ། དེ་ལ་གཞོགས་སྨོས་དེ་མི་འབྱུང་བ་མ་ཡིན་ཏེ་འབྱུང་བ་ཉིད་དོ། །འདི་སྐད་བསྟན་ཏེ། སྔར་མིའི་ཆོས་བླ་མ་ཡང་དག་པ་མ་ཡིན་པ་སྨོས་ལ་ཕྱིས་ནི་ཚིག་ཡང་དག་པ་ལ་ཞུགས་
ན། བདེན་པའི་དོན་ཕྱི་མ་ལ་ཞུགས་པ་དེ་ལ་མིའི་ཆོས་བླ་མ་ཡང་གཞོགས་སྨོས་བྱས་པའི་ཚིག་སྔ་མ་དེ་གཞོགས་སྨོས་མ་བྱས་པ་ཉིད་མ་ཡིན་གྱི། གཞོགས་སྨོས་བྱས་པ་ཁོ་ན་སྟེ། འདི་ལྟར་བྱས་པ་ལ་མ་བྱས་པ་མེད་པའི་ཕྱིར་རོ། །འདི་སྐད་བསྟན་ཏེ། གལ་ཏེ་དགེ་སློང་གིས་སྔར་མིའི་ཆོས་
བླ་མ་གཞོགས་སྨོས་བྱ་བའི་ཚིག་བརྗོད་ལ་ཕྱིས་ནི་བདེན་པར་བརྗོད་ན་དེ་ལྟ་ན་ཡང་གཞོགས་སྨོས་ཀྱི་ཚིག་སྔ་མ་དེ་གཞོགས་སྨོས་ཉིད་དུ་མི་འགྱུར་བ་མ་ཡིན་ཏེ་འགྱུར་བ་ཁོ་ནའོ། །འདིར་གཞུང་ནི་བཙུན་པ་དགེ་སློང་འདི་སྐད་ཅེས་ཁྱིམ་སློང་མོ་སྟེར་བའི་ཁྱིམ་ཆེ་གེ་མོ་དགེ་སློང་གང་གི་ཡིན་པའི་དགེ་
སློང་དེ་ནི་རྒྱུན་དུ་ཞུགས་པའམ། དགྲ་བཅོམ་པའི་བར་ཡིན་ནོ། །ཁྱིམ་སློང་མོ་སྟེར་བའི་ཁྱིམ་དེ་སུའི་ཡིན། དེས་སྨྲས་པ། ཁོ་བོའི་ཡིན་ཏེ། ཁོ་བོ་ནི་རྒྱུན་དུ་ཞུགས་པ་ཡང་མ་ཡིན། དགྲ་བཅོམ་པའི་བར་ཡང་མ་ཡིན་ནོ་ཞེས་མཆི་ན་ལྟུང་བ་ཅིར་འགྱུར། བཀའ་སྩལ་པ། ཉེས་
པ་སྦོམ་པོར་རོ་ཞེས་གསུངས་པ་ཡིན་ནོ། །སྨྲ་བའི་ཕམ་པར་འགྱུར་བ་ཞུ་བའི་སྐབས་སོ་ཞེས་བྱ་བ་མིའི་ཆོས་བླ་མ་སྨྲ་བའི་ཕམ་པར་འགྱུར་བ་ཞུ་བའི་སྐབས་ནས་འབྱུང་བ་རྫོགས་སོ།། །།ད་ནི་སྨྲ་བའི་ཕམ་པར་འགྱུར་བ་འདུལ་བྱེད་ཀྱི་སྐབས་ནས་གསུངས་པ་བསྡུ་བའི་ཕྱིར།
སྦོམ་པོ་ནི་བཙུན་པ་ནི་དགྲ་བཅོམ་པ་ཆོས་གོས་ལ་སོགས་པ་མཆོག་འོས་པ། བྲམ་ཟེ་སྡིག་པའི་ཆོས་བསལ་ལ། བཙུན་པའི་དབང་པོ་དྲུག་པོ་དག་ནི་ཤིན་ཏུ་དུལ་བ། སྦས་པ། བསྲུངས་པ། བསྒོམས་པ་དག་ཡིན་ནོ་ཞེས་ཟེར་བ་ཅང་མི་སྨྲ་བས་དང་དུ་ལེན་པར་བྱེད་ན་འོ་ཞེས་བྱ་བ་