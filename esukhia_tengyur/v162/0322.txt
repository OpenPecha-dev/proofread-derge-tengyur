པའི་ལྟུང་བྱེད་ལ་ཡང་བྱེད་པ་པོ་ཉིད་བུད་མེད་དོ། །ཕྱི་རོལ་པ་རབ་ཏུ་བྱུང་བ་མོ་ལ་ནི་ཉེས་བྱས་ཉིད་དོ། །ཅི་ཁྱིམ་པ་མོ་ལ་སྟོན་པའི་གནས་སྐབས་ཐམས་ཅད་ཀྱི་བྱེད་པ་པོ་ཉིད་བུད་མེད་ཡིན་ནམ་ཞེ་ན་མ་ཡིན་ཏེ། དེའི་ཕྱིར་སྐྱེས་པ་མེད་པར་རོ་ཞེས་བྱ་བ་སྨྲས་ཏེ། སྐྱེས་པ་མེད་པར་ཁྱིམ་པ་མོ་ལ་
སྟོན་པའི་ལྟུང་བྱེད་ཀྱིས་བྱེད་པ་པོ་ཉིད་བུད་མེད་དོ། །སྐྱེས་པ་ཇི་ལྟ་བུ་ཞིག་མེད་པར་ཞེ་ན་དེའི་ཕྱིར་རིག་པའོ་ཞེས་བྱ་བ་སྨྲས་ཏེ། འཁྲིག་པ་དང་ལྡན་པའི་བརྗོད་པ་དང་སྤྱོད་པ་དག་མངོན་པར་ཤེས་པ་ཉིད་ནི་རིག་པ་ཉིད་དུ་ཤེས་པར་བྱའོ། །ཡོད་ཀྱང་མི་རུང་བ་ལའོ་ཞེས་བྱ་བ་ནི། རིག་པའི་སྐྱེས་པ་
ཡོད་ཀྱང་བུད་མེད་མི་རུང་བ་ལ་ཆོས་སྟོན་པ་ནི་ལྟུང་བྱེད་ཀྱི་བྱེད་པ་པོ་ཡིན་པའོ། །བུད་མེད་མི་རུང་བ་ཞེས་བྱ་བ་ནི་སྦྱར་མའི་སྤྱོད་པ་གང་དག་ཡིན་པ་དེ་དག་ཉེ་བར་སྟོན་པར་བྱེད་པ་སྟེ། ཁྱིམ་པ་མོ་མི་རུང་བ་དེ་ལ་ཆོས་སྟོན་པ་ནི་རིག་པའི་སྐྱེས་པ་ཡོད་དུ་ཟིན་ཀྱང་ལྟུང་བྱེད་དུ་འགྱུར་བའི་བྱེད་པ་པོ་ཉིད་དོ། །
ཅི་དེ་དངོས་གཞིའི་ལྟུང་བའི་ཡང་བྱེད་པ་པོ་ཉིད་ཡིན་ནམ་ཞེ་ན་མ་ཡིན་ཏེ། དེའི་ཕྱིར་དེ་ནི་ཉེས་བྱས་ཀྱིའོ་ཞེས་བྱ་བ་སྨྲས་ཏེ། རིག་པའི་སྐྱེས་པ་ཡོད་ཀྱང་བུད་མེད་མི་རུང་བ་ལ་སྟོན་པ་གང་ཡིན་པ་བྱེད་པ་པོ་ཉིད་དུ་བསྟན་པ་དེ་ནི་ཉེས་བྱས་ཀྱི་བྱེད་པ་པོ་ཉིད་ཡིན་གྱི། ལྟུང་བྱེད་ཀྱི་དངོས་གཞིའི་བྱེད་པ་པོ་ཉིད་
ནི་མ་ཡིན་ནོ། །འདིར་གཞུང་ནི་ཞུ་བ་ལས་བུད་མེད་མི་རུང་བ་ལ་སྐྱེས་པ་རུང་བ་དང་ལྷན་ཅིག་ཆོས་སྟོན་ན་ཉེས་བྱས་སོ་ཞེས་གསུངས་པ་ཡིན་ནོ། །གླིང་གཞན་ནས་སྐྱེས་པ་དང་འགྱུར་བ་བསྟེན་པ་གཉིས་ནི་མ་ཆོག་པ་ཉིད་དོ་ཞེས་བྱ་བ་ནི། བྱང་གི་སྒྲ་མི་སྙན་ལ་སོགས་པའི་གླིང་གཞན་ནས་སྐྱེས་པའི་རིག་
པའི་སྐྱེས་པ་གང་ཡིན་པ་དང་། རང་གི་གླིང་ནས་སྐྱེས་ཀྱང་སྐྱེས་པ་གང་ལུས་དང་ངག་གིས་བུད་མེད་ཀྱི་སྐབས་སམ། སྐྱེས་པའི་སྐབས་སུ་འཁྲིག་པ་དང་ལྡན་པའི་འགྱུར་བ་བསྟེན་པ་སྟེ། དཔེར་ན། སྨྱོན་ཐབས་མཁན་ནམ། མ་ནིང་ལྟ་བུ་དེ་གཉིས་ནི་སྟོན་པའི་སྐབས་འདིར་རིག་པར་མ་ཆོག་པ་ཉིད་དོ། །
འདི་སྐད་བསྟན་ཏེ། གླིང་གཞན་ནས་སྐྱེས་པའི་སྐྱེས་པ་ཡོད་དམ། འགྱུར་བ་བསྟེན་པའི་སྐྱེས་པ་ཡོད་ཀྱང་བུད་མེད་ཁྱིམ་པ་མོ་རུང་བ་ལ་ཆོས་སྟོན་ན་ཉེས་བྱས་ཏེ། དེ་གཉིས་ནི་རིག་པ་ཉིད་དུ་མ་ཆོག་པ་ཉིད་ཡིན་པའི་ཕྱིར་རོ། །བུད་མེད་མི་རུང་བ་དེ་གཉིས་ཡོད་པ་དེ་ནི་ཉེས་བྱས་ཆེས་ལྕི་བར་འགྱུར་རོ་