པ་མི་མངོན་པ་ནི་ཡོད་པའི་གྲངས་ཉིད་མ་ཡིན་ཏེ། འདི་ལྟར་མེད་པའི་གྲངས་ཉིད་ཁོ་ན་ཡིན་པས་དེ་ལ་ནི་མེད་པའི་ཐ་སྙད་ཁོ་ནར་བྱའོ་ཞེས་བྱ་བའི་ཐ་ཚིག་གོ། །འདིས་ནི་གཞུང་ལས་དུས་སྟོན་ལ་དགེ་སློང་མང་པོ་འདུས་པ་དག་ཁྲོན་པ་དག་ཏུ་ལྷུང་བཟེད་དག་འཁྲུ་བར་བྱེད་པ་ན། ཀུན་དགའ་ར་བ་པ་དང་
དགེ་བསྙེན་དག་གིས་དེ་དག་ཏུ་ཞུན་མར་དང་འབྲུ་མར་དང་ཞོ་དང་སྦྲང་རྩིའི་བུམ་པ་དག་འཁྲུ་བར་བྱེད་པའི་སྟེང་དུ་སྣུམ་གྱི་ཉ་མིག་ཆིལ་ཆིལ་པོ་དག་ཆགས་པར་གྱུར་ནས་དགེ་སློང་དག་འགྱོད་པ་སྐྱེས་ནས་མི་འཐུང་བའི་སྐབས་དེ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་
ལྡན་འདས་ཀྱིས་བཀའ་སྩལ་པ། དགེ་སློང་དག་གིས་འབགས་པ་དེས་ཟས་ཀྱི་བྱ་བ་བྱར་མི་རུང་གིས། བསལ་ལ་བཏུང་བར་བྱ་སྟེ། འདི་ལ་འགྱོད་པར་མི་བྱའོ་ཞེས་གསུངས་པ་དེ་བསྡུས་པ་ཡིན་ནོ། །དེ་ལྟ་བས་ན་ཆུ་དག་གི་ནང་དུ་ཟན་ལ་སོགས་པ་བཅུག་པ་མི་མངོན་པ་ཉིད་ནི་འབྱུང་
ཁུངས་སུ་བཏབ་པ་ཉིད་ཡིན་ནོ། །ཕྱོགས་གཅིག་ཏུ་འདྲེས་པར་གྱུར་ན་དེ་ཉི་ཚེ་བ་བསལ་བ་ཉིད་ཡིན་ནོ་ཞེས་བྱ་བ་ནི། ཟས་ཀྱི་ཕྱོགས་གཅིག་ཏུ་རུང་བ་མ་ཡིན་ནམ་བྱིན་ལེན་མ་བྱས་པར་འདྲེས་པར་གྱུར་ན་ཕྱོགས་དེ་ཉི་ཚེ་བསལ་བར་བྱ་བ་ཉིད་ཡིན་གྱི། ལྷག་མ་གཞན་ནི་བཟའ་བར་བྱའོ། །ཁའི་མཆུས་རེག་པ་ཉིད་
ལ་ནི་ཐན་ཀོར་ཡང་ངོ་ཞེས་བྱ་བ་ནི། ཟས་ཁའི་མཆུས་རེག་པར་གྱུར་པ་ཉིད་ལ་ནི་གང་དུ་རེག་པའི་ཕྱོགས་དེ་ཉིད་དང་དེའི་ཐན་ཀོར་ཡང་བསལ་བར་བྱ་བ་ཉིད་ཡིན་ནོ། །མདོ་སྔ་མ་ཤོས་ཀྱིས་ནི་ལག་ཉར་བླངས་པ་ལ་སོགས་པའི་ཉེས་པ་བསལ་ཏོ། །ཕྱི་མ་ཤོས་ཀྱིས་ནི་བཙོག་པ་ཉིད་ཀྱི་
ཉེས་པ་བསལ་ཏོ། །དེ་དང་འབྲེལ་བའི་རྒྱུན་གྱིས་རེག་པ་ནི་དེ་ལ་རེག་པ་ཉིད་མ་ཡིན་ནོ་ཞེས་བྱ་བ་ནི། རིལ་བ་ལ་སོགས་པ་དང་འབྲེལ་བའི་འོ་མ་ལ་སོགས་པའི་རྒྱུན་གྱིས་ལྷུང་བཟེད་ལ་རེག་པ་ནི་རིལ་བ་ལ་སོགས་པ་དེ་ལ་རེག་པ་ཉིད་ཀྱང་མ་ཡིན་ལ་རིལ་བ་ལ་སོགས་པ་དང་འབྲེལ་བའི་འོ་
མ་ལ་སོགས་པ་དག་བཙོག་པ་ཉིད་དུ་གྱུར་པ་ཡང་མ་ཡིན་ནོ། །མདོ་འདི་ནི་བཙོག་པ་ཉིད་སྤང་བའི་ཕྱིར་བྱས་སོ། །ནོར་བ་དང་བརྗེད་པས་ཀྱང་མ་ཡིན་ནོ་ཞེས་བྱ་བ་ནི། ནོར་བས་བཟའ་བར་བྱ་བ་ལ་སོགས་པ་ལ་རེག་པ་དང་བརྗེད་པས་རེག་པ་ནི་བཟའ་བར་བྱ་བ་ལ་སོགས་པ་ལ་རེག་པ་