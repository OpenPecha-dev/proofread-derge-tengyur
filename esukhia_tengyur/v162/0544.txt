བོན་དང་། སྡོང་བུའི་ས་བོན་དང་། ཐོ་གུའི་ས་བོན་དང་། འགས་པའི་ས་བོན་དང་། ས་བོན་གྱི་ས་བོན་ནོ། །དེ་ལ་རྩ་བའི་ས་བོན་ལ་སོགས་པ་ལྔ་པོ་ཐམས་ཅད་ལ་གཟུགས་ཇི་སྙེད་ཡོད་པ་དེ་དག་ཐམས་ཅད་འདིར་སྡོང་བུ་ཉིད་ཀྱི་རྣམ་པར་བཤད་པར་རིག་པར་བྱ་སྟེ། དེའི་ཕྱིར་ས་བོན་དུ་གྱུར་པའི་
གཟུགས་གཅིག་ལ་སྡོང་བུ་ཇི་སྙེད་ཡོད་པ་དེ་སྙེད་ཀྱི་ལྟུང་བའི་དངོས་གཞིར་འགྱུར་རོ། །དེ་ལྟ་བས་ན་གང་བུ་ཞེས་བྱ་བའི་སྦུབས་གང་དག་ན་ཏིལ་དང་སྲན་མ་ལ་སོགས་པའི་འབྲུ་ཇི་སྙེད་པ་ཡོད་པ་དང་། ཡལ་གའི་ཐོ་གུ་གང་དག་ནི་གོ་སྙོད་དང་ཅི་ཚེ་ལ་སོགས་པའི་འབྲུ་ཇི་སྙེད་ཡོད་པ་དེ་
དག་ནི། འབྲུའི་ཕྱིར་གཟུགས་ཐ་དད་པ་ཡིན་གྱི། སྦུབས་ཀྱི་ཕྱིར་གཟུགས་གཅིག་པ་ཡང་མ་ཡིན་ལ། ཐོ་གུའི་ཕྱིར་གཟུགས་གཅིག་པ་ཡང་མ་ཡིན་ཏེ། དེ་ལྟ་བས་ན་སྦུབས་དང་ཐོ་གུ་དག་ལ་འབྲུ་ཇི་སྙེད་རྣམ་པར་གནས་པ་དེ་དག་ནི་སྡོང་བུ་ཞེས་བྱ་བའི་ཚིག་འདིས་གཅིག་པ་ཉིད་དུ་
གནས་པར་མི་འགྱུར་ཏེ། འདི་ལྟར་སྦུབས་དེ་ན་འབྲུའི་རྫས་ཇི་སྙེད་ཡོད་པ་དང་། ཐོ་གུ་དང་སྙེ་མ་ལ་འབྲུའི་རྫས་ཇི་སྙེད་ཡོད་པ་དེ་ཁོ་ན་སྙེད་ཀྱི་དངོས་གཞིའི་ལྟུང་བར་འགྱུར་རོ། །སྦྱོར་བ་ལ་ནི་འབྲུའི་གཟུགས་གཅིག་ལ་སྦྱོར་བ་དུ་བརྩམས་པ་དེ་སྙེད་ཀྱི་ཉེས་བྱས་སུ་འགྱུར་རོ། །སྦྱོར་
བ་ལ་ནི་ཉེས་བྱས་དག་ཏུའོ་ཞེས་བྱ་བ་ནི། ས་བོན་དང་སྐྱེ་བའི་རྫས་གཅིག་ལ་སྦྱོར་བ་དུ་བརྩམས་པ་དེ་སྙེད་ཀྱི་ཉེས་བྱས་དག་ཏུ་འགྱུར་བའོ། །འདི་ལ་བསྣུན་པ་རེ་རེ་ལས་དེ་ཐ་དད་པ་ཡིན་གྱི་དངོས་པོ་ལས་ནི་མ་ཡིན་ནོ་ཞེས་བྱ་བ་སྨྲས་ཏེ། འདི་ལ་ཞེས་བྱ་བ་ནི་བསྣུན་པའི་སྤྱོད་པ་ཉིད་ཀྱིས་འཇུག་
པ་འདི་ལའོ། །བསྣུན་པ་རེ་རེ་ལ་དེ་ཐ་དད་པ་ཡིན་གྱི་ཞེས་བྱ་བ་ནི། ས་བོན་དང་སྐྱེ་བ་ཉམས་པར་བྱ་བ་དང་། སྤྱད་པར་བྱ་བའི་ཕྱིར་གཏུན་བུ་དང་སྟ་རེ་ལ་སོགས་པས་བསྣུན་པ་རེ་རེ་ལ་སྦྱོར་བ་ཞེས་བྱ་བའི་ཉེས་བྱས་ཐ་དད་པ་ཡིན་པར་ཤེས་པར་བྱའོ། །དངོས་པོ་ལ་ནི་མ་ཡིན་ནོ་ཞེས་བྱ་བ་ནི། ས་བོན་དང་སྐྱེ་
བའི་དངོས་པོ་གཅིག་ཡིན་པས་སྦྱོར་བ་གཅིག་ཏུ་འགྱུར་བ་ནི་མ་ཡིན་ཏེ། བསྣུན་པ་ཇི་སྙེད་པ་དེ་ཁོ་ན་སྙེད་ཀྱི་སྦྱོར་བ་དག་ཏུ་འགྱུར་རོ་ཞེས་བྱ་བའི་ཐ་ཚིག་གོ། །བཏོན་ན་བསྐྱེད་པར་བྱ་བ་ཉིད་ཡིན་དུ་ཟིན་ཀྱང་མཐའ་ཉིད་དོ་ཞེས་བྱ་བ་ནི། ཤིང་ལྗོན་པ་ལ་སོགས་པ་རང་གི་གནས་ནས་རྩ་ཐོན་དུ་བཏོན་པ་ལ་