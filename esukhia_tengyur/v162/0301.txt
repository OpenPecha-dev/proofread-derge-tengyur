བསྟན་ཏེ། གལ་ཏེ་དགེ་སློང་སྔར་ནི་དགེ་སློང་གང་ལྷ་དག་མཐོང་བ་དེ་ཡོད་དོ་ཞེས་གཞན་ལ་སྟོན་པར་བྱེད་ལ། དེའི་འོག་ཏུ་ནི་འདི་སྐད་ཅེས་དེ་ནི་ང་ཉིད་དོ་ཞེས་བདག་ཉིད་ལ་སྦྱོར་བར་བྱེད་ན་དེའི་ཚེ་གཞན་ལ་བསྟན་པ་ཉིད་མ་ཡིན་གྱི། འདི་
ལྟར་བདག་ཉིད་ལ་བསྟན་པ་ཉིད་དེ། དེའི་ཕྱིར་ཕམ་པ་ཁོ་ནར་འགྱུར་རོ། །དེ་ལྟར་ཡང་འདིར་གཞུང་ནི་འདི་སྐད་ཅེས་ང་ཉིད་དོ་ཞེས་མི་སྨྲ་ན་ཞེས་བྱ་བ་ཡིན་ནོ། །མ་བསམས་པར་བསྟན་པར་མི་བྱའོ་ཞེས་བྱ་བ་ནི། མ་བསམས་མ་བརྟགས་ལེགས་པར་སོ་སོར་
བརྟག་པར་མ་བྱས་པར་འདས་པ་དང་མ་འོངས་པ་ལ་སོགས་པའི་ཡུལ་བསྟན་པར་མི་བྱའོ་ཞེས་བྱ་བའི་ཐ་ཚིག་སྟེ། ཅི་ནས་ཀྱང་ཕྱིས་འཇིག་རྟེན་དག་ཡིད་མི་ཆེས་པར་མི་འགྱུར་བ་དེ་ལྟར་བསམ་པར་བྱའོ། །སྨྲ་བའི་ཕམ་པར་འགྱུར་བ་རྣམ་པར་འབྱེད་པའོ་ཞེས་བྱ་བ་མིའི་
ཆོས་བླ་མ་སྨྲ་བའི་ཕམ་པར་འགྱུར་བ་རྣམ་པར་འབྱེད་པའི་སྐབས་ནས་འབྱུང་བ་རྫོགས་སོ།། །།རྣམ་པར་འབྱེད་པ་ལས་གསུངས་པ་བསྡུས་ནས་ཕྲན་ཚེགས་ཀྱི་སྐབས་ནི་མེད་པས་དེའི་ཕྱིར་ཞུ་བའི་སྐབས་བརྗོད་པར་བྱ་སྟེ། བླ་མ་ཐོབ་པ་ཡོངས་སུ་ཉམས་པ་གོ་
བར་བྱེད་པ་ནི་མ་བརྗོད་པ་མ་ཡིན་ནོ་ཞེས་བྱ་བ་ནི། མིའི་ཆོས་བླ་མ་ཐོབ་པ་ཡོངས་སུ་ཉམས་པ་གང་ཡིན་པའི་ཐོབ་པ་ཡོངས་སུ་ཉམས་པ་དེ་གོ་བར་བྱེད་པ་གང་ཡིན་པ་དེ་ཡང་དེ་མ་བརྗོད་པ་མ་ཡིན་ཏེ། མིའི་ཆོས་བླ་མ་བརྗོད་པ་མ་ཡིན་གྱི། འདི་ལྟར་བརྗོད་པ་ཁོ་ནའོ། །འདི་སྐད་
བསྟན་ཏེ། བདག་ནི་དགེ་སྦྱོང་གི་འབྲས་བུ་བཞི་ལས་ཉམས་པའོ་ཞེས་བྱ་བ་ལ་སོགས་པས་ཐོབ་པ་ལས་ཡོངས་སུ་ཉམས་པ་བརྗོད་པ་གང་ཡིན་པ་དེ་ཡང་མིའི་ཆོས་བླ་མ་མ་བརྗོད་པ་མ་ཡིན་ཏེ། བརྗོད་པ་ཁོ་ན་ཡིན་པས་གལ་ཏེ་བརྫུན་ན་ནི་ཕམ་པར་འགྱུར་རོ་ཞེས་བྱ་བའི་
ཐ་ཚིག་གོ། །གལ་ཏེ་མ་ཐོབ་པ་ལས་ཉམས་པར་གོ་བར་བྱེད་དེ། ཇི་སྟེ་ཡོན་ཏན་ཁྱད་པར་ཅན་ཡོད་པར་ཡིད་ཆེས་པར་འདོད་པས་བྱེད་ན་དེའི་ཚེ། གཞོགས་སྨོས་ཀྱི་སྐབས་ཀྱི་སྦོམ་པོར་འགྱུར་རོ། །འོན་ཏེ་བསམ་པ་དྲང་པོས་ན་ནི་དེ་ལ་ཉེས་པ་མེད་པ་ཉིད་དོ། །