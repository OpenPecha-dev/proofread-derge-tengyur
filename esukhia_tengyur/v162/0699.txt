འབྲེལ་བའི་སྟེང་གཡོགས་ཡོད་ལ་ངོས་གཅིག་སྟེང་གཡོགས་དང་དབུས་ཀྱི་མཐོངས་ཁབ་མེད་པའོ། །འདིར་གནས་ཀྱི་མཐའ་ཡིན་ནོ་ཞེས་སྨོས་པའི་སྒྲ་ནི་གནས་རྣམ་པ་བཞི་པོ་དེ་དག་བསྡུས་པའི་ཕྱིར་རོ། །དེའི་སྒོའི་ངོས་དང་འབྲེལ་བའི་ཉེན་ཀོར་གྱི་གནས་སུ་གྱུར་པ་ནི་
དེའི་ཁོངས་སུ་གཏོགས་པ་ཉིད་ཡིན་ནོ་ཞེས་བྱ་བ་ལ། དེའི་སྒོའི་ངོས་དང་འབྲེལ་པ་ཡིན་ཞེས་བྱ་བ་ནི། གནས་གང་གི་ཉེན་ཀོར་བསམ་པར་བྱ་བ་དེའི་སྒོ་ངོས་གང་ཡིན་པའི་སྒོའི་ངོས་དེ་དག་དང་ལྷན་ཅིག་འབྲེལ་བ་ཡིན་གྱི། ལམ་པོ་ཆེ་ལ་སོགས་པས་བར་དུ་ཆོད་པ་ནི་མ་ཡིན་ནོ། །གནས་དེའི་
སྒོའི་ངོས་དང་འབྲེལ་བའི་ཉེན་ཀོར་ཞེས་བྱ་བ་ནི། གནས་གང་གི་ཉེན་ཀོར་བསམ་པར་བྱ་བ་དེའི་སྒོའི་ངོས་གང་ཡིན་པ་དེ་དང་ལྷན་ཅིག་འབྲེལ་བའི་ཉེན་ཀོར་གང་ཡིན་པ་སྟེ། དེ་ཉིད་གནས་དེའི་ཁོངས་སུ་གཏོགས་པ་ཉིད་ཡིན་ནོ་ཞེས་བྱ་བར་སྦྱར་རོ། །གནས་སུ་གྱུར་པ་ཞེས་བྱ་བ་ནི། དེའི་
སྒོའི་ངོས་དང་འབྲེལ་བའི་ཉེན་ཀོར་དེ་ཡང་གལ་ཏེ་གནས་སུ་གྱུར་པ་ཡིན་ན། གནས་དེའི་ཁོངས་སུ་གཏོགས་པ་ཉིད་ཡིན་གྱི། བླ་གབ་མེད་པ་ལྟ་བུ་གནས་སུ་གྱུར་པ་མ་ཡིན་པ་ནི་དེའི་ཁོངས་སུ་གཏོགས་པ་ཉིད་མ་ཡིན་ནོ། །གནས་དེའི་སྒོའི་ངོས་དང་འབྲེལ་བའི་ཉེན་ཀོར་གནས་སུ་གྱུར་
པ་རྣམ་པ་དེ་ལྟ་བུ་དེ་ནི་དེའི་ཁོངས་སུ་གཏོགས་པ་ཉིད་ཡིན་ཏེ། གནས་དེའི་ཁོངས་སུ་གཏོགས་པ་ཉིད་ཡིན་ཞིང་གནས་དེ་དང་ལྷན་ཅིག་གཅིག་ཏུ་གྱུར་པ་ཉིད་ཡིན་ནོ་ཞེས་བྱ་བའི་ཐ་ཚིག་གོ། །ཁྱེར་གཞན་བར་དུ་མ་ཆོད་པ་སྒོ་དེ་དང་འབྲེལ་པར་ཡང་ངོ་ཞེས་བྱ་བ་ནི། ཁྱེར་གཞན་
ཡིན་ལ་ཁྱེར་གཞན་གྱིས་བར་དུ་མ་ཆོད་པ་གནས་སུ་གྱུར་པ་སྒོ་གཞན་ཡོད་དུ་ཟིན་ཀྱང་གནས་དེ་དང་སྒོ་འབྲེལ་བ་ཡིན་ན་ཁྱད་པར་དེ་ལྟ་བུ་ཅན་གྱི་ཁྱེར་གཞན་དེ་ཡང་དེའི་ཁོངས་སུ་གཏོགས་པ་ཉིད་ཡིན་ཏེ། གནས་དེ་དང་ལྷན་ཅིག་གཅིག་ཏུ་གྱུར་པ་ཉིད་ཡིན་ནོ། །ཁྱེར་གཞན་གྱིས་
བར་དུ་ཆོད་པ་ནི་དེའི་ཁོངས་སུ་གཏོགས་པ་ཉིད་ཡིན་ནོ། །ཉེན་ཀོར་དང་བཅས་པའི་གནས་ཁང་ཙམ་གྱི་ཕ་རོལ་ན་ཐ་དད་པར་གྱུར་ཅིང་གནས་པ་ནི་མ་ཡིན་ནོ་ཞེས་བྱ་བ་ལ། ཉེན་ཀོར་དང་བཅས་པ་ཞེས་བྱ་བ་ནི། བར་ཉེན་ཀོར་འདོམ་གང་ཙམ་དང་བཅས་པའི་མཐའ་ནས་སོ། །