བྱ་བར་སྦྱར་རོ། །སྲིང་མོ་དག་ཅེས་བྱ་བ་ནི། ཀྱེ་སྲིང་མོ་དག་ཅེས་བོད་པའོ། །ཅི་ཞེས་བྱ་བ་ནི་དྲི་བའི་ཚིག་གོ། །ཁྱེད་ཅག་དགེ་སློང་མའི་དགེ་འདུན་ཚོགས་སམ་ཞེས་བྱ་བ་ནི། ཁྱེད་ཅག་དགེ་སློང་མའི་དགེ་འདུན་ལས་གཅིག་ཏུ་བྱེད་དམ་ཞེས་བྱ་བའོ། །ཡོངས་སུ་དག་གམ་ཞེས་
བྱ་བ་ནི། ཕམ་པར་འགྱུར་བ་མ་བྱུང་ངམ། ལྟུང་བ་གཞན་དག་ཀྱང་བཤགས་པ་དང་བྱིན་གྱིས་བརླབས་པ་གཉིས་ཀྱིས་ཕྱིར་བཅོས་པ་བྱས་སམ་ཞེས་བྱ་བའོ། །མཐུན་ནམ་ཞེས་བྱ་བ་ནི། ཕན་ཚུན་མཐུན་ནམ་ཞེས་བྱ་བའོ། །ཁ་ན་མ་ཐོ་བ་མེད་དམ་ཞེས་བྱ་བ་ནི། འཐབ་མོ་ལ་སོགས་པའི་སྐྱོན་དང་བྲལ་
ལམ་ཞེས་བྱ་བའོ། །ཁྱེད་ཅག་ལ་དགེ་འདུན་གྱིས་མ་བསྐོས་པའི་གང་ཟག་འགའ་ཞིག་སྟོན་པར་མི་བྱེད་དམ་ཞེས་བྱ་བ་ནི། ཁྱེད་ཅག་ལ་དགེ་སློང་གི་དགེ་འདུན་གྱིས་མ་བསྐོས་པའི་གང་ཟག་འགའ་ཞིག་ཐུགས་ཐུབ་ཏུ་སྟོན་པ་མེད་གྲང་ཞེས་འདྲི་བའོ། །ཁྱེད་ཅག་ལ་སྟོན་པའི་གང་ཟག་ནི་འགའ་ཞིག་
དགེ་འདུན་ལས་འོང་ངོ་ཞེས་བྱ་བ་ནི། ཁྱེད་ཅག་ལ་སྟོན་པའི་གང་ཟག་སུ་ལ་འབབ་པ་ནི་འགའ་ཞིག་དགེ་འདུན་གྱིས་བསྐོས་ཏེ་འོང་གི །གཞན་ལ་མི་འོང་ངོ་ཞེས་སྤྱིར་བསྒོ་བའོ། །ཁྱེད་ཅག་ལ་དགེ་སློང་འགའ་ཡང་སྟོན་པར་མི་སྤྲོའོ་ཞེས་བྱ་བ་ནི། ང་ཡང་དགེ་འདུན་གྱིས་གསོལ་བ་དང་ལས་ཀྱིས་
བསྐོས་ཏེ་འོངས་པར་ཟད་ཀྱི། རང་དགར་འོངས་པ་ནི་མ་ཡིན་པས་གཞན་སུ་ཡང་ཁྱེད་ཅག་ལ་སྟོན་པར་སྤྲོ་བ་མེད་དོ་ཞེས་སྤ་བཀོང་བའི་ཚིག་ཡིན་ནོ། །ཁྱེད་ཅག་གིས་གདམས་ངག་དང་རྗེས་སུ་བསྟན་པ་ནི་དགེ་འདུན་ལས་སོ་ཞེས་བྱ་བ་ནི། ཀྱེ་སྲིང་མོ་དག་ཁྱེད་ཅག་གིས་ཟླ་བ་ཕྱེད་ཕྱེད་ཅིང་
གསོ་སྦྱོང་བྱ་བ་དང་། དབྱར་གནས་པར་ཁས་བླངས་པའི་རྗེས་ལ་དགག་དབྱེ་བྱ་བ་ལ་སོགས་པའི་གདམས་ངག་དང་རྗེས་སུ་བསྟན་པ་ནི་དགེ་སློང་གི་དགེ་འདུན་ལས་འཐོབ་པོ་ཞེས་དམིགས་ཀྱིས་བསྟན་པའོ། །སྲིང་མོ་དག་གིས་བག་ཡོད་པར་སྒྲུབས་ཤིག་ཅེས་བྱ་བ་ནི། སྲིང་མོ་དག་གིས་བསླབ་
པའི་གཞི་ཡང་དག་པར་བླངས་པ་དག་བག་ཡོད་པར་སྒྲུབས་ཤིག །འདི་ནི་དགེ་འདུན་གྱིས་ཁྱེད་ཅག་ལ་གདམས་ཤིང་རྗེས་སུ་བསྟན་པ་ཡིན་ནོ་ཞེས་སྟོན་པ་སྙིང་བརྩེ་བ་ཅན་གྱིས། སྙིང་བརྩེ་བའི་ཕྱིར་དགེ་སློང་མའི་དགེ་འདུན་ལ་གདམས་ཤིང་རྗེས་སུ་བསྟན་པའི་ཚིག་ཡིན་ནོ་ཞེས་བྱ་བ་དེ་སྟོན་