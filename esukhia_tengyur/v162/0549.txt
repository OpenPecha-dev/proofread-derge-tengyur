ནི་ལྔ་པ་ཡིན་ཏེ། རུང་བ་ལྔ་པོ་དེ་བསྡུ་བའི་ཕྱིར་མདོ་འདི་བྱས་སོ། །གང་ལ་ས་བོན་གྱི་ཆོས་ཉིད་མེད་པ་དེ་ནི་ཉམས་པར་བྱས་ཀྱང་ཉེས་པར་བྱེད་པ་ཉིད་མ་ཡིན་ཏེ། དཔེར་ན་ག་གོན་ལ་སོགས་པ་ས་བོན་དུ་མ་རེད་པ་ཉིད་དག་ལྟ་བུའོ། །མེས་རེག་པ་དང་མཚོན་དང་སེན་མོ་དང་ནེ་ཙོ་དག་གིས་
རྨ་ཕྱུང་བ་དང་། རྙིང་པ་དང་། ཕྱུར་བ་དང་། དཀྲུམ་པ་དང་། བཀས་པ་དང་། བཅད་པ་ལྟ་བུ་དག་ནི་རུང་བའོ་ཞེས་བྱ་བ་ནི་དགུ་པོ་དེ་དག་ནི་རུང་བ་སྟེ། མེས་རེག་པ་ཞེས་བྱ་བ་ནི་ཤིང་ཏོག་ལ་སོགས་པ་མེས་རེག་པར་བྱས་པའོ། །མཚོན་གྱིས་རྨ་ཕྱུང་བ་དང་། སེན་མོས་རྨ་ཕྱུང་བ་དང་། ནེ་ཙོ་དག་གིས་རྨ་
ཕྱུང་བ་ཞེས་བྱ་བ་ནི། ཤིང་ཏོག་ལ་སོགས་པ་དེ་དག་གིས་རྨ་ཕྱུང་བ་གང་ཡིན་པའོ། །འདིར་མཚོན་ལ་སོགས་པ་སྨོས་པ་ནི་མཚོན་པ་ཙམ་དུ་ཟད་དེ། ཤིང་ལ་སོགས་པས་རྨ་ཕྱུང་བ་གང་ཡིན་པ་ཡང་རུང་བ་ཁོ་ན་ཡིན་ནོ། །རྙིང་པ་ཞེས་བྱ་བ་ནི། རྒུན་སྐམ་ལ་སོགས་པ་དག་གོ། །ཕྱུང་བ་ཞེས་བྱ་བ་ནི། དྲུང་
ནས་ཕྱུང་བ་སྟེ། དཔེར་ན་ལ་ཕུག་ལ་སོགས་པ་རྩ་ཐོན་དུ་ཕྱུང་བ་ལྟ་བུ་དག་སྟེ། དེ་ནི་བརྟག་པ་གཞན་གྱིས་རུང་བར་བྱ་བ་ལ་ལྟོས་མི་དགོས་སོ། །དཀྲུམ་པ་ཞེས་བྱ་བ་ནི་བརྡུངས་པ་སྟེ། མཆིག་ལ་སོགས་པས་སྲན་མ་ལ་སོགས་པ་ཕྱེད་ཚལ་དུ་དཀྲུམ་པ་ལྟ་བུའོ། །བཀས་པ་ཞེས་བྱ་བ་ནི་གས་པར་གྱུར་པ་སྟེ།
དེ་ཡང་བལ་པོ་སེའུ་ལ་སོགས་པ་ལྟ་བུ་རང་གས་པ་ཉིད་གང་ཡིན་པ་དེ་ནི་རུང་བ་ཉིད་མ་ཡིན་གྱི། གཞན་དག་གིས་བྱས་པ་ནི་རུང་བ་ཉིད་ཡིན་ནོ། །གཅད་པ་ཞེས་བྱ་བ་ནི་བརྔས་པ་སྟེ། དཔེར་ན་ལྕང་མ་ལ་སོགས་པའི་ཡལ་ག་བཅད་ཟིན་པ་དེ་ལ་སོ་ཤིང་ལ་སོགས་པ་བྱ་བ་ལ་བརྟག་པ་གཞན་གྱིས་རུང་
བར་བྱ་མི་དགོས་པ་ལྟ་བུའོ། །རུང་བ་བྱེད་པ་ནི་ས་བོན་མ་ཡིན་པ་ཉིད་དུ་གྱུར་གྱི་བར་དུ་ལྟོས་པར་བྱ་མི་དགོས་པ་ཉིད་དོ་ཞེས་བྱ་བ་ནི། བརྟག་པས་རུང་བར་བྱེད་པ་ནི་ཇི་སྲིད་དུ་ས་བོན་མ་ཡིན་པ་ཉིད་དུ་གྱུར་གྱི་བར་དེ་སྲིད་དུ་དེ་ལ་བསྡད་པར་མི་བྱ་བའོ། །འདི་སྐད་བསྟན་ཏེ། མོན་སྲན་སྡེའུ་ལ་
སོགས་པ་དག་མེ་ལ་སོགས་པའི་བརྟག་པས་རུང་བར་བྱའོ་ཞེས་བསྟན་པ་ནི། ཇི་སྲིད་དུ་མོན་སྲན་སྡེའུ་ལ་སོགས་པ་དེ་དག་ས་བོན་མ་ཡིན་པ་ཉིད་དུ་གྱུར་གྱི་བར་དེ་སྲིད་དུ་བརྟག་པར་མི་བྱ་སྟེ། འདི་ལྟར་དགེ་སློང་གིས་བརྟག་པ་ཡིན་པའི་ཕྱིར་མེ་ལ་སོགས་པས་རེག་པ་ཙམ་ཁོ་ནས་བརྟགས་ཤིང་རུང་བ་ཡིན་