ཡིན་ཏེ། དེ་ནི་ཤུགས་ཀྱིས་འཐོབ་པོ། །དེ་མེད་པར་ལྗོངས་རྒྱུ་ཞིང་འགྲོ་བར་མི་བྱའོ་ཞེས་བྱ་བ་ནི། ཆུ་ཚགས་ལ་སོགས་པ་མེད་པར་ལྗོངས་རྒྱུ་ཞིང་འགྲོ་བར་མི་བྱ་བའོ། །ནང་དང་བཅས་པ་དང་ལྷན་ཅིག་ཏུ་མི་བྱའོ་ཞེས་བྱ་བ་ནི། དགེ་སློང་ཞེ་འགྲས་པ་དང་ལྷན་ཅིག་
ལྗོངས་རྒྱུ་ཞིང་འགྲོ་བར་མི་བྱ་བའོ། །གལ་ཏེ་རྐྱེན་དེ་ལྟ་བུ་ཡོད་ན་བཟོད་པ་གསོལ་ཏེའོ་ཞེས་བྱ་བ་ནི། གལ་ཏེ་དེ་དང་འགྲོགས་ཏེ་མི་འགྲོ་ན་ཚུལ་ཁྲིམས་དང་སྲོག་ལ་སོགས་པའི་བར་ཆད་བྱེད་པ་དེ་ལྟ་བུའི་རྐྱེན་དག་ཡོད་ན་གཙུག་ལག་ཁང་དེ་ཉིད་དུ་ནང་དང་བཅས་པའི་དགེ་སློང་དེ་ལ་བཟོད་པ་གསོལ་
ནས་སམ་བཟོད་པར་བྱས་ཏེ་ལྷན་ཅིག་ལྗོངས་རྒྱུ་ཞིང་འགྲོ་བར་བྱའོ། །བྱ་བ་བྱེད་པ་ན་ཡོད་པ་ཉིད་ནི་ཡོད་པ་ཉིད་ཡིན་ནོ་ཞེས་བྱ་བ་ནི། དགོས་པ་བསྒྲུབ་པའི་དུས་ན་གལ་ཏེ་དེ་སྒྲུབ་པར་བྱེད་པའི་ཡོ་བྱད་ཡོད་པ་ཉིད་ཡིན་ན། དེའི་ཚེ་ཡོ་བྱད་དེ་ཡོད་པ་ཉིད་ཡིན་པར་རིག་པར་བྱའོ། །སྔར་ཡང་མ་ཡིན་ཕྱིས་
ཀྱང་མ་ཡིན་ཏེ། འདི་ལྟ་སྟེ་དཔེར་ན་ཆུ་བཙགས་པའི་དུས་ན་ཆུ་ཚགས་ཡོད་པ་ཉིད་ནི་ཡོད་པ་ཉིད་ཡིན་པ་ལྟ་བུའོ། །གཞན་གྱིས་འདི་ལྟར་དེ་སྦྱིན་ནོ་ཞེས་ཁས་བླངས་པ་ནི་དེ་དང་ལྡན་པ་ཉིད་ཡིན་ནོ་ཞེས་བྱ་བ་ནི། གཞན་གང་གིས་འདི་སྐད་ཅེས་འདི་ལྟར་ཆུ་བཙགས་པའི་དུས་དེར་ཆུ་ཚགས་སྦྱིན་ནོ་ཞེས་
ཁས་བླངས་པ་ནི་ཆུ་ཚགས་དེ་དང་ལྡན་པ་ཉིད་ཡིན་ནོ། །གལ་ཏེ་ཁས་མ་བླངས་ན་ནི་དགེ་སློང་གཞན་དག་ལ་ཆུ་ཚགས་ཡོད་དུ་ཟིན་ཀྱང་དགེ་སློང་དེ་ལ་ཆུ་ཚགས་ཡོད་པ་ཉིད་མ་ཡིན་ནོ། །ལྗོངས་རྒྱུ་བའི་ཚེ་འབྲལ་བ་ན་སྦྱིན་པར་ཁས་མ་བླངས་ན་དེ་ལ་བརྟེན་པར་མི་བྱའོ་ཞེས་བྱ་བ་ནི། ལྗོངས་རྒྱུ་བའི་ཚེ་འབྲལ་
ཞིང་གྲོང་གཞན་དུ་འགྲོ་བར་འགྱུར་བའི་ཚེ་ཆུ་ཚགས་སྦྱིན་ནོ་ཞེས་ཆུ་ཚགས་དང་ལྡན་པའི་དགེ་སློང་གིས་ཁས་མ་བླངས་ན་ལྗོངས་རྒྱུ་བའི་ཚེ་ཆུ་ཚགས་དེ་ལ་བརྟེན་པར་མི་བྱ་སྟེ། འབྲལ་བའི་མདུན་རོལ་དུ་མ་བྲལ་བའི་ཚེ་ན་རེ་ཞིག་སྦྱིན་པར་ཁས་བླངས་པ་ནི་ཕྱིས་འབྲལ་བའི་ཚེ་ན་མེད་པའི་ཕྱོགས་དང་མཐུན་
པ་ཉིད་ཡིན་པའི་ཕྱིར་རོ། །ཕོངས་པར་མི་འགྱུར་བའི་ཉེན་ཀོར་དུ་འགྲོ་བ་ནི་རྒྱུ་བ་མ་ཡིན་ནོ་ཞེས་བྱ་བ་ནི་ཆུས་ཕོངས་པར་མི་འགྱུར་བའི་ཉེན་ཀོར་གྱི་ཕྱོགས་སུ་འགྲོ་བ་གང་ཡིན་པ་དེ་ནི་ལྗོངས་རྒྱུ་བ་མ་ཡིན་པར་ཤེས་པར་བྱ་སྟེ། དེར་ནི་ཆུ་ཚགས་མེད་ཀྱང་ཉེས་པ་འགར་ཡང་མི་འགྱུར་རོ་ཞེས་བྱ་བའི་ཐ་