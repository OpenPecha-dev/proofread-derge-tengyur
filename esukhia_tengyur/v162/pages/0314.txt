རྫི་ཕྱོགས་ཞེས་བྱ་བ་གཉིས་ཀར་སྦྱར་བར་བྱ་སྟེ། །རྒྱུན་ཕྱོགས་དང་རྫི་ཕྱོགས་སུ་ཆགས་པའི་སེམས་དང་ལྡན་པ་ཉིད་ན་ཡན་ལག་གི་རྣམ་པ་གཏོད་ན་ཉེས་བྱས་སོ། །ཡང་ངོ་ཞེས་བྱ་བའི་སྒྲ་ནི་ཉེས་བྱས་ཞེས་བྱ་བའི་སྒྲའི་རྗེས་བསྙག་པའི་ཕྱིར་རོ། །བརླ་དང་གོས་དང་གཞན་
གྱིས་རེག་པ་དང་གཡན་པ་ཕྲུག་པ་དག་གིས་བབ་ཅོལ་དུ་དོན་མ་ཡིན་པར་ཞུགས་པ་ལ་ནི་ལྟུང་བ་མེད་དོ་ཞེས་བྱ་བ་ལ། བརླ་དང་གོས་དང་གཞན་ཏེ་དེ་དག་གིས་རེག་པ་ནི་བརླ་དང་གོས་དང་གཞན་གྱིས་རེག་པའོ། །དེ་དག་ནི་རེག་པ་རྣམས་དང་། གཡན་པ་ཕྲུག་པ་དག་ནི་བརླ་དང་
གོས་དང་། གཞན་གྱིས་རེག་པ་དང་གཡན་པ་ཕྲུག་པ་དག་གོ། །དེ་དག་གིས་བབ་ཅོལ་དུ་ཞེས་བྱ་བ་ནི་ཆེད་དུ་མ་བསམས་བློ་སྔོན་དུ་མ་བཏང་བར་རོ། །དེའི་དོན་མ་ཡིན་པར་ཞུགས་པ་ཞེས་བྱ་བ་ནི་དབྱུང་བའི་དོན་མ་ཡིན་པར་ཞུགས་པ་སྟེ། དེ་ལ་ཁུ་བ་བྱུང་བ་ལ་ནི་ལྟུང་བ་མེད་དོ། །
དེ་ལ་དགེ་སློང་རྒྱུག་པ་དང་རྒོད་བག་དང་། མཆོངས་པ་ལ་སོགས་པ་ཙམ་གྱི་བྱ་བ་ལ་ཞུགས་པ་ལ་ནི་བརླ་དང་གོས་ཀྱིས་རེག་པས་སོ། །བསྲོ་ཁང་ལ་སོགས་པའི་ལས་ཉམས་སུ་མྱོང་བར་བྱ་བའི་ཕྱིར་གཞན་དང་ལྷན་ཅིག་རེག་པ་ལ་ནི་གཞན་གྱིས་རེག་པས་སོ། །ཤུ་བ་དང་ཁྱི་རྔོ་
དང་འབྲུམ་བུ་ལ་སོགས་པའི་སྡུག་བསྔལ་གྱི་གཉེན་པོའི་ཕྱིར་ནི་གཡན་པ་ཕྲུག་པ་སྟེ། དེ་དག་གིས་བབ་ཅོལ་དུ་ཤུགས་དྲག་པོར་བྱུང་བ་ལ་ནི་ལྟུང་བ་མེད་དོ། །རེག་བྱ་མ་ཡིན་པ་ཉམས་སུ་མྱོང་བའོ་ཞེས་བྱ་བ་ནི། རེག་བྱའི་ཡུལ་མ་གཏོགས་པ་གཟུགས་དང་། སྒྲ་དང་དྲི་
དང་རོ་ཞེས་བྱ་བ་མིག་དང་། རྣ་བ་དང་། སྣ་དང་ལྕེས་ཉམས་སུ་མྱོང་བ་ན་དེའི་དོན་མ་ཡིན་པར་ཞུགས་པ་ལ་བབ་ཅོལ་དུ་བྱུང་བ་ལ་ཡང་ཉེས་པ་མེད་དོ། །འདིར་གཞུང་ནི་ཆགས་པར་འགྱུར་བའི་གཟུགས་དག་མཐོང་བས་ཁུ་བ་བྱུང་བ་ལ་ནི་ལྟུང་བ་མེད་དོ་ཞེས་གསུངས་པ་ཡིན་
ནོ། །དྲན་པས་དེ་ལ་ཡང་ངོ་ཞེས་བྱ་བ་ནི་རེག་བྱ་དང་རེག་བྱ་མ་ཡིན་པའི་ཡུལ་ལྔ་པོ་ཉམས་སུ་མྱོང་བས་དེའི་དོན་མ་ཡིན་པར་བབ་ཅོལ་དུ་བྱུང་བ་ལ་ལྟུང་བ་མེད་དོ་ཞེས་བྱ་བ་དེ་ནི་ཉེ་བར་གནས་པ་ལས་བྱུང་བའི་རྣམ་པར་གཞག་པ་ཡིན་གྱི། གང་གི་ཚེ་ཆགས་པར་འགྱུར་བའི་གཟུགས་