པོས་གདགས་སོ་ཞེས་བྱ་བའི་ཐ་ཚིག་གོ། །དེ་བཅང་བར་བྱའོ་ཞེས་བྱ་བ་ནི་ཚགས་རྟེན་སྣོད་དེ་གང་ཟག་གིས་ཀྱང་བཅང་བར་བྱའོ། །ཆུ་མི་འཛག་ན་ཤིང་ལེབ་ཀྱིས་ཆུ་ཚགས་ལ་དལ་བུ་དལ་བུས་ཡང་དང་ཡང་དུ་བརྡབ་པར་བྱའོ་ཞེས་བྱ་བ་ནི། གལ་ཏེ་ཆུ་ཚགས་
ལས་ཆུ་མི་འཛག་ན་དེའི་ཚེ་ཤིང་ལེབ་ཀྱིས་ཆུ་ཚགས་ལ་དལ་བུ་དལ་བུས་ཡང་དང་ཡང་དུ་བརྡབ་པར་བྱའོ། །འདི་སྐད་བསྟན་ཏེ། གལ་ཏེ་ཆུ་ཚགས་གྲུ་གསུམ་ལ་སོགས་པ་ཐགས་བཟང་བས་ཆུ་མི་འཛག་ན་དེ་ལ་ཤིང་ལེབ་ཀྱིས་ཆུ་ཚགས་ལ་དལ་བུ་དལ་བུས་ཡང་དང་ཡང་དུ་བརྡབ་པར་བྱའོ། །
བུམ་ཚགས་གཅེའུ་ཅན་ནི་ཚེགས་ཆུང་ངོ་ཞེས་བྱ་བ་ནི། བུམ་ཚགས་གཅེའུ་ཅན་ནི་ཚེགས་ཆུང་ཞིང་བྱ་སླ་བ་ཡིན་པས། དེ་ལ་འདོད་པ་བསྐྱེད་པར་བྱ་བའི་ཐ་ཚིག་གོ། །བུམ་ཚགས་གཅེའུ་ཅན་ནི་དེ་ནས་ཆུའི་སྒྲ་ཏིག་ཏིག་སྒྲོག་ཅིང་འཛག་པའམ་ཡང་ན་དེའི་ནང་དུ་ཆུའི་སྒྲ་སྒྲོག་ཅིང་འགྲོ་བ་
དང་འབབ་པ་དང་འཛག་པར་འགྱུར་བའི་ཕྱིར་སྒྲ་སྒྲོག་ཅེས་བྱ་བའོ། །དེ་བཅང་བར་བྱའོ་ཞེས་བྱ་བ་ནི་བུམ་ཚགས་གཅེའུ་ཅན་དེ་གང་ཟག་གིས་ཀྱང་བཅང་བར་བྱ་བའོ། །དེ་ཅི་ལས་བྱས་པ་ཞེ་ན། དེའི་ཕྱིར་སའམ་ཟངས་མ་ལས་བྱས་པའོ་ཞེས་བྱ་བ་སྨྲས་ཏེ། ས་ལས་བྱས་པ་ཡང་རུང་
ཟངས་མ་ལས་བྱས་པ་ཡང་རུང་ངོ་ཞེས་བྱ་བའི་ཐ་ཚིག་གོ། །དེའི་དབྱིབས་ཅི་འདྲ་ཞེ་ན་དེའི་ཕྱིར་དེ་ནི་བུམ་པའི་དབྱིབས་ཅན་ནང་པདྨའི་བུ་གུ་ལྟ་བུ་དང་ལྡན་པ་འོག་སྦུབས་ཅན་ཡིན་ནོ་ཞེས་བྱ་བ་སྨྲས་ཏེ། བུམ་ཚགས་གཅེའུ་ཅན་གང་ལ་བུམ་པ་ལྟ་བུའི་དབྱིབས་ཀྱི་རྣམ་པ་ཡོད་པ་
དེ་ནི་བུམ་པའི་དབྱིབས་ཅན་ཞེས་བྱའོ། །བུམ་ཚགས་གཅེའུ་ཅན་གང་གི་ནང་ན་པདྨའི་བུ་གུ་ལྟ་བུའི་བུ་གུ་དག་ཡོད་པ་དེ་ནི། ནང་པདྨའི་བུ་གུ་ལྟ་བུ་དང་ལྡན་པ་ཞེས་བྱ་སྟེ། པདྨའི་སྙིང་པོའི་ནང་ན་གནས་པའི་བུ་གུ་དག་ལྟ་བུའི་བུ་གུ་དག་འདིའི་ནང་ན་ཡང་ཡོད་པ་ཡིན་ནོ། །འོག་སྦུབས་
ཅན་ཡིན་ནོ་ཞེས་བྱ་བ་ནི། བུ་གུ་དེ་དག་གི་ངོས་འོག་མ་རྣམས་ལ་གཅེའུ་ལྟ་བུའི་སྦུབས་དག་ཡོད་པ་ཡིན་ཏེ། དེའི་ནང་གི་བུ་གུ་རྣམས་ཀྱི་འོག་སྦུབས་ཅན་དག་ཏུ་བྱ་བའོ། །འདིར་གཞུང་ནི་བུམ་པའི་དབྱིབས་ལྟ་བུར་བྱ་ཞིང་དེའི་ནང་དུ་པདྨའི་རྣམ་པ་ལྟ་བུའི་བུ་གུ་དག་གདོད་པར་བྱའོ། །