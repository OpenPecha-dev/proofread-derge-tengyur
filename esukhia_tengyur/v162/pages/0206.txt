བསྟན་པའི་ཕྱིར། འོག་མ་ལ་ཡང་དེ་བཞིན་ནོ་ཞེས་བྱ་བ་སྨྲས་ཏེ། ཕམ་པར་འགྱུར་བའི་སྡེ་ཚན་གང་ལ་སྦྱོར་བ་དེ་ལ་དངོས་གཞིའི་སྦོམ་པོ་ཞེས་གང་གསུངས་པ་དེ་བཞིན་དུ་འོག་མ་དགེ་འདུན་ལྷག་མ་ཞེས་བྱ་བའི་སྡེ་ཚན་ལ་ཡང་དེ་བཞིན་དུ་རིག་པར་བྱ་སྟེ། གལ་ཏེ་དངོས་གཞིའི་སྦྱོར་བ་ཡིན་ན་ནི་
སྦོམ་པོའོ། །སྦྱོར་བའི་སྦྱོར་བ་ཡིན་ན་ནི་ཉེས་བྱས་སོ། །མ་ཤ་ཀ་ལྔ་ལ་སོགས་པ་བརྐུས་སམ་རྐུར་བཅུག་པ་དག་གིས་ཕམ་པར་འགྱུར་བར་བསྟན་ན། མ་ཆོག་པའི་བརྗོད་པར་བྱ་བ་བསྟེན་པའི་ཕྱིར་མ་ཚོག་པ་བརྐུས་ནའོ་ཞེས་བྱ་བ་སྨྲས་ཏེ། འདི་མན་ཆད་འོག་ནས་སྙིང་རྗེ་དང་ལྡན་པའི་སེམས་
ཀྱིས་ན་ཉེས་བྱས་སོ་ཞེས་འབྱུང་བའི་མདོ་ཡན་ཆད་ནི་སྦོམ་པོའོ་ཞེས་བྱ་བའི་དབང་དུ་བྱའོ། །མ་ཤ་ཀ་ལྔར་མ་ཆོག་པ་བརྐུས་ན་ཡན་ལག་གཞན་ཐམས་ཅད་ཡོད་ཀྱང་སྦོམ་པོར་རིག་པར་བྱ་སྟེ། འདི་ལྟ་སྟེ། མ་བྱིན་པ་དང་། རྐུ་སེམས་ཀྱིས་དང་། མིའི་རྒྱུད་ཀྱིས་ཡོངས་སུ་བཟུང་བ་དང་། དེར་
འདུ་ཤེས་པས་ཞེས་བྱ་བ་ཡན་ལག་དེ་དག་ཡོད་ཀྱང་མ་ཤ་ཀ་ལྔར་མ་ཆོག་པ་བརྐུས་སམ། རྐུར་བཅུག་པ་དང་། མངགས་པས་ཀྱང་སྦོམ་པོ་ཁོ་ནའོ། །ཁ་ཅིག་ཏུ་ནི་ཡན་ལག་གསུམ་མམ་གཉིས་མ་ཚང་བ་ལ་ཉེས་བྱས་སུ་འདོད་དེ། འདི་ལྟ་སྟེ། མི་མ་ཡིན་པའི་རྒྱུད་ཀྱིས་ཡོངས་སུ་
བཟུང་བ་ལ་དེར་འདུ་ཤེས་བའམ། མིའི་རྒྱུད་ཀྱིས་ཡོངས་སུ་བཟུང་བར་འདུ་ཤེས་པ་དང་། མ་ཆོག་པ་བརྐུས་པ་ནི་ཉེས་བྱས་ཏེ། ཡན་ལག་རྣམས་མ་ཚང་བའི་ཕྱིར་རོ། །དེ་བཞིན་དུ་བདག་པོ་གང་ཡང་རུང་བས་ཡོངས་སུ་མ་བཟུང་བ་དང་། མ་ཆོག་པ་དང་། མི་མ་ཡིན་པའི་རྒྱུད་ཀྱིས་
ཡོངས་སུ་བཟུང་བ་དང་། དེར་འདུ་ཤེས་མེད་པ་ལ་ཡང་ཉེས་བྱས་ཁོ་ནའོ། །རྐུ་སེམས་མེད་ན་ནི་ཐམས་ཅད་དུ་ལྟུང་བར་མི་འགྱུར་རོ། །དེའི་ཕྱིར་འདིར་རྐུ་སེམས་ནི་དངོས་གཞིའི་ཡན་ལག་ཡིན་ལ། ལྷག་མ་རྣམས་ནི་དེའི་བྱེ་བྲག་ཡིན་ནོ། །མིའི་རྒྱུད་ཀྱིས་ཡོངས་སུ་བཟུང་བ་ཞེས་བྱ་
བ་དེས་ནི་བདག་པོ་དང་བཅས་པ་བརྐུས་ནས་ཕམ་པར་འགྱུར་བ་བསྟན་ན། བདག་པོ་མེད་པ་བརྐུས་ན་ཅིར་འགྱུར་ཞེ་ན་དེའི་ཕྱིར། བདག་པོ་མེད་པའི་གཏེར་རོ་ཞེས་བྱ་བ་སྨྲས་ཏེ། བརྐུས་ན་སྦོམ་པོའོ། །གཏེར་དེ་ཡང་གལ་ཏེ་བདག་པོས་དོན་མ་རྟོགས་པ་ཡིན་པའོ། །འདི་ལྟར་