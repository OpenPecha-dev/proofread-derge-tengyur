བདག་ཉིད་དོ། །ཟིན་པ་བཏང་བ་ཞེས་བྱ་བ་ནི། རི་དགས་དང་ཉ་ལ་སོགས་པ་རླུབས་དང་དོལ་ལ་སོགས་པས་ཟིན་པ་དག་དེའི་ཡང་མ་གྱུར་ཅིག །བདག་གིར་ཡང་མ་གྱུར་ཅིག་སྙམ་ནས། གཞན་གྱི་རྔོན་རྙི་ལ་སོགས་པས་ཟིན་པ་བདག་གིས་ཐུག་ཐུབ་ཏུ་བཏང་བ་
སྟེ། དེ་དག་ཐམས་ཅད་སྦོམ་པོར་འགྱུར་རོ། །སོགས་པ་ཞེས་སྨོས་པས་ནི་རྣམ་པ་གཞན་ཡང་བསྡུ་བའི་ཕྱིར་ཏེ། དེས་ན་བཅིང་བ་དང་། དྲལ་བ་དང་། སྐྲོད་པ་དང་གསོད་པ་ལ་སོགས་པ་གང་དག་སོགས་པའི་སྒྲས་བསྡུས་པ་འདིར་རྐུ་འམ་རྐུར་བཅུག་པ་དག་དང་། རྐུ་སེམས་ཀྱི་ཡན་
ལག་དེ་གཉིས་ནི་མེད་ཀྱང་གལ་ཏེ་མངགས་པ་དང་། མ་བྱིན་པ་དང་། མ་ཤ་ཀ་ལྔ་ལ་སོགས་པ་དང་། མིའི་རྒྱུད་ཀྱིས་ཡོངས་སུ་བཟུང་བ་དང་། དེར་འདུ་ཤེས་པའི་ཡན་ལག་གཞན་ཐམས་ཅད་ཡོད་ཅིང་ཡན་ལག་དེ་དག་དང་ལྡན་ན་མངགས་པས་ཀྱང་སྦོམ་པོའོ། །སྦོམ་པོའི་དབང་དུ་བྱས་
པའི་ཡན་ལག་དག་ལས་ཆེས་ཉུང་ན་ཉེས་བྱས་སོ། །ཇི་ལྟར་གང་ཡང་རུང་བའི་རྒྱུད་ཀྱིས་ཡོངས་སུ་བཟུང་བ་ལ་གང་ཡང་རུང་བར་འདུ་ཤེས་པས་མ་ཤ་ཀ་ལྔ་ལ་སོགས་པ་ལས་ཉུང་བ་བྲལ་བར་བྱས་ན་ཉེས་བྱས་ཡིན་པ་དེ་བཞིན་དུ་མིའི་རྒྱུད་ཀྱིས་ཡོངས་སུ་བཟུང་བ་ལ་འགྲོ་བ་གཞན་གྱི་རྒྱུད་ཀྱིས་ཡོངས་
སུ་བཟུང་བར་འདུ་ཤེས་པས་བྲལ་བར་བྱས་པ་ལ་སྦོམ་པོའི་དབང་དུ་བྱས་པ་ལས་ཉུང་བས་ཀྱང་ཉེས་བྱས་སོ། །དེ་བཞིན་དུ་མི་མ་ཡིན་པའི་རྒྱུད་ཀྱིས་ཡོངས་སུ་བཟུང་བ་ལ་མིའི་རྒྱུད་ཀྱིས་ཡོངས་སུ་བཟུང་བའམ། མི་མ་ཡིན་པའི་རྒྱུད་ཀྱིས་ཡོངས་སུ་བཟུང་བར་འདུ་ཤེས་པས་བྲལ་བར་བྱས་ཀྱང་ཉེས་བྱས་ཁོ་ནའོ། །ཇི་ལྟར་
གཞན་དུ་རྐུ་སེམས་ཀྱིས་ལྟུང་བར་བྱས་པ་བཞིན་དུ་འདིར་ནི་དབྲལ་བའི་འདུ་ཤེས་ཀྱིས་ལྟུང་བར་བྱས་པ་ཉིད་དོ། །ཡོངས་སུ་མ་བཟུང་བ་ལ་ཡོངས་སུ་བཟུང་བ་དང་བཅས་པའམ། ཡོངས་སུ་མ་བཟུང་བར་འདུ་ཤེས་པ་ལ་ནི་ལྟུང་བ་མེད་དེ། དབྲལ་བའི་བསམ་པ་མེད་པའི་ཕྱིར་རོ། །གནོད་
པ་བྱས་པའི་སེམས་ཀྱིས་ཕྲལ་བ་ལས་སྦོམ་པོར་སྨྲས་ན་སེམས་གཞན་གྱིས་ཕྲལ་བ་ལ་ཇི་ལྟར་འགྱུར་ཞེ་ན། དེའི་ཕྱིར་སྙིང་རྗེ་དང་ལྡན་པའི་སེམས་ཀྱིས་ན་ཉེས་བྱས་སོ་ཞེས་བྱ་བ་སྨྲས་ཏེ། བཟུང་བ་བཏང་བ་ལ་སོགས་པ་གཞན་གྱི་དོན་དང་བྲལ་བར་བྱེད་པ་ལ་སྙིང་རྗེའི་སེམས་ཀྱིས་བྱེད་ན་ནི་གཞན་