གནས་ཁང་ཙམ་གྱི་ཕྱི་རོལ་ན་ཞེས་བྱ་བ་ནི། སྤྱོད་ལམ་རྣམ་བཞི་ཤོང་བའི་གནས་ཁང་གི་ཚད་ཙམ་གྱི་ཕ་རོལ་གྱི་གནས་ཀྱི་ཕྱོགས་ནའོ། །ཐ་དད་པར་གྱུར་ཅིང་གནས་པ་ནི་ཞེས་བྱ་བ་ནི། བསྙེན་པར་མ་རྫོགས་པ་དང་ཐ་དད་པར་གྱུར་ཅིང་གནས་པའོ། །མ་ཡིན་ནོ་ཞེས་བྱ་བ་ནི་
དེའི་ཁོངས་སུ་གཏོགས་པ་ཉིད་མ་ཡིན་ཏེ། དེ་དང་ལྷན་ཅིག་གནས་གཅིག་ཏུ་གྱུར་པ་ཉིད་མ་ཡིན་ཞིང་གནས་ཐ་དད་པར་གྱུར་ཏོ་ཞེས་བྱ་བའི་ཐ་ཚིག་གོ། །འདི་སྐད་བསྟན་ཏེ། གལ་ཏེ་གནས་ཆེན་པོ་གཅིག་སྟེང་གཡོགས་གཅིག་གིས་བཀབ་པར་གྱུར་པ་དེའི་ནང་གི་གྲྭ་གཉིས་
ན་བསྙེན་པར་རྫོགས་པ་དང་བསྙེན་པར་མ་རྫོགས་པ་དག་ཐ་དད་པར་གྱུར་ཅིང་གནས་ལ་དེ་གཉིས་ཀྱི་བར་ཉེན་ཀོར་དང་བཅས་པའི་གནས་ཁང་གི་ཚད་ཙམ་གྱི་ཁྱོན་གྱིས་བར་དུ་ཆོད་པ་ཡིན་ན། དེའི་ནང་དུ་ཉལ་ཡང་ལྷན་ཅིག་ཉལ་བའི་ཉེས་པར་མི་འགྱུར་བར་ཤེས་པར་བྱའོ། །
འདིར་ཁུངས་ནི་འདྲོན་པ་ལས་ཕྱི་རོལ་དུ་དབྱུང་བར་མི་བྱ་བར་འདི་ལྟར་འདྲོན་པ་དང་ཁ་གཉིས་སུ་གཅད་དོ་ཞེས་གསུངས་པ་ཡིན་ནོ། །དབྱེ་དགོན་པར་ནི་ལྷན་ཅིག་ཉལ་ཡང་ཉེས་པར་མི་འགྱུར་རོ། །ཤིང་ལྗོན་པའི་དྲུང་དང་རྩིག་པའི་བར་དང་ཚང་ཚིང་གི་དྲུང་དག་ནི་ཕྱེད་ཉིད་དོ་ཞེས་བྱ་བ་
ནི། ཤིང་ལྗོན་པའི་དྲུང་དང་རྩིག་པའི་བར་དང་ནགས་མ་འམ་ལྗོན་ཤིང་གཞོན་ནུ་ཚང་ཚིང་གི་དྲུང་དག་ནི་གནས་ཀྱི་ཕྱེད་ཉིད་དེ་ཉེས་བྱས་སོ་ཞེས་བྱ་བའི་ཐ་ཚིག་གོ། །འདིར་གཞུང་ནི་ཞུ་བ་ལས་བཙུན་པ་རེ་ཞིག་དགེ་སློང་ཤིང་ལྗོན་པའི་དྲུང་དུ་བསྙེན་པར་མ་རྫོགས་པ་དང་ལྷན་ཅིག་
མཆིས་ཉལ་བར་བགྱིད་ན་ལྟུང་བ་ཅིར་འགྱུར། ཉེས་བྱས་སོ། །བཙུན་པ་རེ་ཞིག་དགེ་སློང་རྩིག་པའི་བར་དང་ཚང་ཚིང་གི་དྲུང་དག་ཏུ་བསྙེན་པར་མ་རྫོགས་པ་དང་ལྷན་ཅིག་མཆིས་ཉལ་བར་བགྱིད་ན་ལྟུང་བ་ཅིར་འགྱུར། ཉེས་བྱས་སོ་ཞེས་གསུངས་པ་ཡིན་ནོ། །དེ་ནི་དཔེ་ཙམ་
དུ་ཟད་དེ་མ་བསྐོར་བ་དང་མ་བཀབ་པ་དང་བསྐོར་བའི་སྣོད་མ་ཕྲད་པ་དང་། བྱ་སྐྱིབས་དང་ཤིང་ལྗོན་པའི་བར་ལ་སོགས་པ་དག་ཀྱང་རྣམ་པ་འདི་བཞིན་དུ་ཤེས་པར་བྱའོ། །འདིར་ཤིང་ལྗོན་པའི་བར་ཞེས་བྱ་བ་ནི་གང་གི་ཕལ་ཆེར་མ་འཁོར་བ་ཡིན་པར་རིག་པར་བྱའོ། །ཐིབས་