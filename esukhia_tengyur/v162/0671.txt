ངོ་ཞེས་བྱ་བ་ནི། ལྕག་པོད་ལ་སོགས་པས་བཅིང་བའི་ཐབས་དེ་དག་ནི་དོར་བ་འབའ་ཞིག་ལ་བྱ་བར་མ་ཟད་ཀྱི། རྫ་མའམ་བུམ་པར་གཞུག་པའི་ཐབས་སྔར་བསྟན་པ་དེ་ལ་ཡང་འདི་ལྟར་བྱ་བ་ཡིན་ནོ། །ཚང་ཚིང་གི་ནང་དུ་དོར་བར་མི་བྱའོ་ཞེས་བྱ་བ་ནི། སྦྲུལ་དེ་ནགས་
དང་རྩྭ་ལ་སོགས་པ་ཚང་ཚིང་གི་ནང་དུ་དོར་བར་མི་བྱ་སྟེ། དེ་ནི་མེ་གཏོང་བའི་ཉེས་པ་སྤང་བའི་ཕྱིར་རོ། །དེ་ལྟ་བས་ན་ས་སྒྲེ་བོ་ལ་ཁུང་ལ་སོགས་པ་ཡོད་པར་དོར་བར་བྱའི་ནགས་ལ་སོགས་པའི་ཐིབས་པོའི་ནང་དུ་དོར་བར་མི་བྱའོ། །ཁུང་དུ་ཞུགས་ཀྱི་བར་དུ་བསྡད་པར་བྱའོ་ཞེས་བྱ་བ་
ནི། ཁྱེར་བའི་མི་དེས་སྦྲུལ་དེ་ཚང་དུ་ཞུགས་ཞུགས་ཀྱི་བར་དུ་བསྡད་པར་བྱའོ། །དེ་ནི་འོལ་བ་ལ་སོགས་པས་ཁྱེར་བའི་ཉེས་པ་སྤང་བའི་ཕྱིར་རོ། །ཤིག་རྣམས་ནི་རས་མར་གཞུག་པར་བྱའོ་ཞེས་བྱ་བ་ནི། ཤིག་རྣམས་ནི་རས་མ་དག་གི་ནང་དུ་གཞུག་པར་བྱའོ། །དེ་ནི་གསེབ་དག་ཏུའོ་
ཞེས་བྱ་བ་ནི། རས་མ་དེ་ནི་ཀ་བ་ལ་སོགས་པའི་གསེབ་དག་ཏུ་གཞུག་པར་བྱའོ། །འདིར་གཞུང་ནི་རས་མའི་ནང་དུ་དཀྲིས་ཏེ་ཀ་བའི་གསེབ་བམ་རྩིག་པའི་གསེབ་དག་ཏུ་གཞུག་པར་བྱའོ་ཞེས་གསུངས་པ་ཡིན་ནོ། །རྩྭ་ཤིག་རྣམས་ནི་གསིང་མར་རོ་ཞེས་བྱ་བ་ནི། རྩྭ་ཤིག་རྣམས་ནི་རྩྭ་སྔོན་
པོའི་ཕྱོགས་སུ་གཞག་པར་བྱའོ། །ཡང་ན་ཕྱོགས་བསིལ་བར་རོ་ཞེས་བྱ་བ་ནི། དེ་དག་གི་གནས་གང་དུ་འོས་པ་དེར་བཞག་གོ། །སྔ་མ་གཞུག་པའི་ཕྱིར་བསལ་སྣོད་བཅང་བར་བྱའོ་ཞེས་བྱ་བ་ལ། སྔ་མ་ཞེས་བྱ་བ་ནི། ལྟུང་བྱེད་འདི་ལ་ཆུའི་སྲོག་ཆགས་རྣམས་ཀྱི་སྐབས་སྔར་མཛད་པས་སྔ་
མ་ནི་ཆུའི་སྲོག་ཆགས་རྣམས་ཏེ། དེ་དག་ཁྲོན་པ་ལ་སོགས་པ་ཐག་རིང་པོར་ཕྱིར་གཞུག་པའི་ཕྱིར་གང་ཟག་གིས་ཀྱང་བསལ་སྣོད་བཅང་བར་བྱའོ་ཞེས་འདིར་བསལ་སྣོད་ཅེས་བྱ་བ་ནི། བུམ་པ་གང་བཞིན་དུ་གཞུག་ཅིང་སྟོང་པར་དབྱུང་དུ་རུང་བ་གང་ཡིན་པ་དེ་ཡིན་པར་དགོངས་སོ། །དེ་ལྟར་ན་
མགྲིན་པ་དང་ཞབས་གཉི་གར་དཔྱང་ཐག་གཉིས་ཀྱིས་བཏགས་ཤིང་གཞུག་པར་བྱ་བ་ཡིན་ཏེ། ཆུའི་ནང་དུ་ཕྱིན་པ་ན་མགྲིན་པར་བཏགས་པའི་དཔྱང་ཐག་གློད་པར་བྱ་ཞིང་ཞབས་ནས་བཏགས་པའི་དཔྱང་ཐག་དྲང་བར་བྱ་སྟེ། དེས་ན་དེ་ཁས་བུབ་ཏུ་འགྱུར་རོ། །ཐབས་དེ་དག་ཐམས་ཅད་ནི་