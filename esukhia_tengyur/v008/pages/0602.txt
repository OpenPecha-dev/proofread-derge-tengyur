ལ་ཨོ་ལིའི་སྒྲས་ནི་ཡང་དག་པའི་རིམ་པས་ཞེས་བྱ་བ་དང་། ཡང་དག་པའི་རིམ་པ་ལ་ཡང་དག་པའི་རིམ་པར་ཐོབ་བོ་ཞེས་བྱ་བ་སྟེ་ལྷག་པར་སྡུད་པའོ། །ལ་ཞེས་བྱ་བ་ནི་ཐིམ་པ་ཡིན་ལ། །པདྨ་དང་རྡོ་རྗེ་དང་ཀུནྡུ་རུ་རྣམས་སུའོ། །པདྨ་ནི་སྤྲུལ་པ་ཡིན་ལ་དེར་ཐིམ་པའོ། །རྡོ་རྗེ་
ནི་རྩེ་ཡིན་པས་དེར་ཐིམ་པ་ཡིན་ལ། ཉུངས་ཀར་དཀར་པོ་ཕྲ་བའི་ཐིག་ལེར་རྣམ་པར་བསམ་པའོ། །ཀུནྡུ་རུ་ནཾ་འགྲོ་བ་དང་འོང་བ་སྟེ། དེར་ཐིམ་པ་ཡིན་ཞིང་སེམས་བཞག་ལ་འགྲོ་འོང་བྱ་བ་ཡིན་ནོ། །གཞན་ཡང་ཀ་ཡིག་གསུམ་གྱིས་ལུས་དང་ངག་ཡིད་གསུམ་ངེས་པར་
བསྟན་ལ། དེ་རྣམས་གཅིག་པ་ནི་བྱང་ཆུབ་ཀྱི་སེམས་ཞུ་བ་ཡིན་ཏེ། དེ་ཡང་ཨོའི་ཡི་གེས་རྡོ་རྗེའི་སྒོ་གང་དུ་གྱུར་པ་དེ་ལྟ་ནི་ཐིམ་པ་ཡིན་ནོ། །བཤད་པའི་རྣམ་གྲངས་བཞི་པའོ།། །།ཆང་ནི་སྒོམ་པ་སྟེ་ཤེས་རབ་ནི་བཏུང་བའོ། །སྟོབས་ནི་ཤེས་རབ་དེའི་
སྟོབས་སོ། །མ་ལ་ཡ་ཛཾ་ནི་དམ་ཚིག་སེམས་དཔའ་དང་། ཡེ་ཤེས་སེམས་དཔའ་གཅིག་ཏུ་བྱའོ། །ཁེ་ཊཿནི་རང་གི་ས་བོན་གྱི་འོད་ཟེར་སྤྲོ་བའོ། །བྲེ་ཀྵྱ་ནཾ་ནི་སླར་ཡང་རང་གི་ས་བོན་བསྡུ་བའོ། །ཤྲ་བ་སྭཱ་ནི་བདག་མེད་མ་ལ་བརྟེན་པའོ། །ནི་རཾ་ཤུ་ནི་ཐོད་པའི་ཕྲེང་བ་ལ་
སོགས་པ་རུས་པའི་རྒྱན་ནོ། །ཀྲི་པི་ཊ་ནི་སྔགས་ཀྱི་བརྡའོ། །དུཾ་དྷུ་ར་ནི་ང་རྒྱལ་ཕལ་པའོ། །ཀཱ་ལཉྫི་རཾ་ནི་ལྷའི་ང་རྒྱལ་བྱས་པའོ། །ཌིཎྜི་མཾ་ནི། བཅོམ་ལྡན་འདས་མའི་ཆོས་ཀྱི་འབྱུང་གནས་ཀྱི་མཐའི་བུག་པའོ། །པདྨ་བྷཉྩ་ནཾ་ནི་བཅོམ་ལྡན་འདས་ཀྱི་ཐོད་པ་བཅུ་དྲུག་
ཡིན་ལ། བཅོམ་ལྡན་འདས་མའི་ཐོད་པ་གཅིག་པོ་འམ་བྷ་ག་ཉིད་དོ། །ཏྲི་པི་ཏ་ག་རཾ་ནི་ཟུང་འཇུག་ཏུ་ཡང་དག་པར་སྦྱོར་བའི་སྦྱོར་བ་འམ། བཅོམ་ལྡན་འདས་མའི་ཁུ་བའོ། །མཱ་ལ་ཏིན་ངྷ་ནཾ་ནི་དཀྱིལ་འཁོར་གྱི་དབང་ཕྱུག་དང་དཀྱིལ་འཁོར་བ་ཐ་དད་དུ་ངེས་པར་བལྟ་བའོ། །
བཞི་མཉམ་ནི་འབྱུང་བ་བཞི་མཉམ་པ་ཉིད་ལས་ཡོངས་སུ་གྲུབ་པའི་ཁང་བུའོ། །གླ་རྩི་ནི་ཞུ་བར་གྱུར་པའོ། །སིཧླིནི་བཅོམ་ལྡན་འདས་མའི་ས་བོན་ཨཾ་ངོ་། །ཀཔྤཱུ་ར་ནི་བཅོམ་ལྡན་འདས་ཀྱི་ས་བོན་ཧཱུཾ་ངོ་། །ས་ལི་ཛཾ་ནི་སླར་བཞིན་གཉི་གའི་གཟུགས་རྫོགས་པའོ། །