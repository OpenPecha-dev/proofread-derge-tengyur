གནས་པ་སྟེ། །དེ་བཞིན་ལྟེ་བར་སོས་པའི་རླུང་། །གང་ཞིག་རྐང་མཐིལ་ལས་རླུང་ནི། །འབྱུང་བར་གྱུར་པས་དེ་ཡི་ཚེ། །སྲོག་གི་རླུང་ནི་གྱེན་ལ་འགྲོ། །སོས་པའི་རླུང་ནི་ལྟེ་བར་གནས། །ཡང་ན་གང་ཞིག་སྲོག་གི་རླུང་། །སྤྱི་གཙུག་ལས་ནི་ཐུར་འགྲོ་ན། །སོས་
རླུང་དེ་ནི་རང་གནས་འགྲོ། །སོས་རླུང་ལྟེ་བར་བསྟན་པའོ། །ཞེས་གསུངས་སོ། །ཤར་བ་ནི་གཉིས་ཡན་ལག་ཐམས་ཅད་ལ་ཉེ་བར་ལོངས་སྤྱོད་པར་བྱེད་པའི་དོན་གྱིས་སོ། །ཀུན་ནི་ཕུང་པོ་དང་ཁམས་དང་སྐྱེ་མཆེད་དང་རྩ་དང་ཁུ་བའི་རྣམ་པར་རྟོག་པ་ཐམས་ཅད་དོ། །དཔྱིད་ཀྱི་དུས་ནི་
དེ་ཐམས་ཅད་བདེ་བའི་ཡེ་ཤེས་ཀྱི་བྱེ་བྲག་གི་ངོ་བོ་ལ་སྤྱོད་པའི་ཕྱིར་རོ། །འདི་སྐད་དུ། ངན་པའི་དུས་ནི་བྲལ་བར་བཤད། །བཟང་པོའི་དུས་ནི་མཆོག་གི་དགའ། །གཉིས་དང་བྲལ་བ་འདིར་ནི་དུས། །ཀུན་ལ་བདེ་བའི་ཡེ་ཤེས་སྤྱོད། །ཅེས་གསུངས་སོ། །སོས་པའི་རླུང་འབྱུང་བའི་
དུས་སུ། །ཞེས་བྱ་བ་ནི། སྲོག་དང་ཕུང་པོ་ལ་སོགས་པ་དང་ལུས་ངག་ཡིད་ཀྱིས་བསྡུས་པ་ཀུན་སོས་པར་བྱེད་པའི་རླུང་གི་གནས་སུ་འབྱུང་བའི་དུས་ནི། མཚན་མའི་དངོས་པོའི་རྟོག་པ་ལས་གྲོལ་བའོ། །ནང་གི་ལྟེ་བའི་སྙིང་པོ་ནི་འཁོར་ལོ་རྣམས་ཀྱི་ནང་གི་ལྟེ་བའི་སྲོག་གི་རྩ་དང་
བཅས་པའི་སྙིང་པོ་བདེ་བའི་བྱང་ཆུབ་ཀྱི་སེམས་འདི་ཉིད་དོ། །ཡང་ན་ཀུན་གྱི་ལྟེ་བ་རྡོ་རྗེ་རིན་པོ་ཆེའི་དབུས་སོ། །རྩ་བ་སྡོང་བུའི་ལམ་གྱིས་འཇུག་པའོ་ཞེས་བྱ་བ་ནི་སྲོག་གི་རྩའི་རྩ་བ་དང་། སྡོང་བུ་གསུམ་པོའི་ལམ་ནས་ནང་དང་གསང་བ་འདིར་དབུས་མའི་ལམ་ནས་སྙིང་པོ་དེ་
ཉིད་འཇུག་པ་ནི་རིན་པོ་ཆེའི་སྙེ་མའི་གནས་སུའོ། །འཇུག་པ་ཙམ་གྱིས་ཟུར་བརྒྱད་པའི་ནང་ནས་ཡོད་པའི་བདེ་བ་ཆེན་པོ་སྲོག་གི་རྒྱལ་པོ་ལ་ཞེས་བྱ་བ་ཟུར་བརྒྱད་པའི་ནང་ན་ནི་འདབ་མ་གསུམ་པའི་ལྟེ་བའི་དབུས་ཀྱི་གནས་ནི་རྟེན་བརྒྱད་པའི་དོན་དང་ལྡན་པའོ། །ཡོད་པའི་
བདེ་བ་ཆེན་པོ་སྲོག་གི་རྒྱལ་པོ་ནི་བྱང་ཆུབ་ཀྱི་སེམས་སྤྲོས་པ་མེད་པ་གཞིའི་རྣམ་པ་ཅན། ཉོན་མོངས་པའི་གཉེན་པོར་གྱུར་པ་བདེ་བའི་རྒྱལ་པོའོ། །ལ་ཞེས་བྱ་བ་ནི་རྟེན་གྱི་དོན་གྱིས་བཞི་པའི་རྟེན་གྱི་རྒྱུད་ཉིད་ཀྱི་ཕྱིར་རོ། །གང་ཞིག་རོ་གཅིག་པའི་མཚན་ཉིད་དེ་ནི་འདུས་པའོ་