སྒྲུབ་པར་བྱེད་པར་འགྱུར་བ་མ་ཡིན་པའི་བསྒྲུབ་པར་བྱ་བ་བསྟན་པ་དམ་བཅའ་བ་ཡིན་ནོ་ཞེས་རྟོགས་པར་འགྱུར་རོ། །དེ་བཞིན་དུ་གྲུབ་པའི་མཐའ་རྣམ་པ་བཞི་པོ་རྒྱུད་ཐམས་ཅད་པ་དང་། མི་མཐུན་པའི་རྒྱུ་དང་དབང་དུ་བྱེད་པ་དང་། ཁས་བླངས་པའི་ཚུལ་གྱིས་མཚན་
ཉིད་བསྒྲུབ་པའི་ཕྱིར། ཁས་བླངས་པའི་གྲུབ་པའི་མཐའི་མཚན་ཉིད་ཀྱི་བསྒྲུབ་པར་བྱ་བ་བསྟན་པ་དམ་བཅའ་བ་ཡིན་པར་རྟོགས་པའི་ཕྱིར། ཧ་ཅང་ཐལ་བ་མ་ཡིན་པས་སྐྱོན་མེད་དོ་ཞེ་ན། འདི་ཐམས་ཅད་ནི་དེ་ལྟ་མ་ཡིན་ཏེ། ཐམས་ཅད་རྣམ་འགས་མ་གྲུབ་ཕྱིར། །དེས་ན་ལས་ལ་སོགས་
པ་ཡི། །ཁྱད་པར་ཉེ་བར་བཀོད་པ་ཡི། །ལན་གྱིས་རྣམ་འབྱེད་ནུས་མ་ཡིན། །སྔ་མ་གྲུབ་པའི་རང་བཞིན་ཕྱིར། །བསྒྲུབ་བྱའི་ཡན་ལག་ཅེས་རུང་མིན། །གང་གིས་ཁས་བླངས་མཚན་ཉིད་འགྱུར། །དེ་ཡང་གྲུབ་མཐའ་ཉིད་དུ་མཚུངས། །དེ་གཏན་ཚིགས་ཉིད་དུ་ཁས་བླངས་ཀྱང་བསྒྲུབ་
པར་བྱ་བ་གདོན་མི་ཟ་བར་ཁས་ལེན་པར་འགྱུར་བ་ཡིན་ཏེ། མ་གྲུབ་པ་ནི་གཏན་ཚིགས་མ་ཡིན་པའི་ཕྱིར་རོ། །བྱ་བའི་རྐྱེན་རྣམས་ནི་དུས་གསུམ་གྱི་ཡུལ་ཅན་དུ་བསྟན་ཟིན་ཏོ། །ཁས་ལེན་པའི་སྒྲ་ཡང་དུས་གསུམ་གྱི་ཡུལ་ཅན་ནི་རྐྱེན་ཅན་ཉིད་དོ། །བྱ་བ་སྨོས་པ་ནི་ཉེ་བར་མཚོན་པ་ཡིན་
པའི་ཕྱིར་རོ། །དེས་ན་ཐམས་ཅད་གྲུབ་མཐའ་མཚུངས་པ་ཉིད་དེ། དེས་ན་གྲུབ་མཐའི་ཚུལ་ནི་ལན་མ་ཡིན་ནོ། །འོན་ཏེ་བསྒྲུབ་པར་བྱ་བ་དང་སྒྲུབ་པར་བྱེད་པའི་མཚན་ཉིད་ཀྱི་སྐབས་སུ་སྒྲུབ་པར་བྱེད་པའི་མཚན་ཉིད་སྤངས་པས་བསྒྲུབ་བྱ་ཉེ་བར་བསྟན་པ་དམ་བཅའ་བ་ཡིན་པའི་ཕྱིར་
བསྒྲུབ་པར་བྱ་བ་ཉིད་དམ་བཅའ་བ་ཡིན་གྱི། སྒྲུབ་པར་བྱེད་པར་བསྟན་པ་ནི་མ་ཡིན་ནོ་ཞེ་ན། དེ་ཡང་མ་ཡིན་ཏེ། དོན་མ་གྲུབ་པའི་ཕྱིར་ན་མཚན་ཉིད་བསྒྲུབ་པའི་སྔོན་རོལ་དུ་ཡན་ལག་གི་མཚན་ཉིད་ཐམས་ཅད་མ་གྲུབ་པའི་ཕྱིར་རོ། །དེས་བསྒྲུབ་པར་བྱ་བ་བསྟན་པ་ནི་དམ་བཅའ་བ་ཞེས་བྱ་
བས་བསྒྲུབ་པར་བྱ་བ་བསྟན་པ་ཐམས་ཅད་དམ་བཅའ་བར་འགྱུར་ཏེ། དེ་ལས་མ་གཏོགས་པ་ནི་སྒྲུབ་པར་བྱེད་པ་ཉིད་ཡིན་པར་འགྱུར་རོ། །ཡང་ན་སྒྲུབ་པར་བྱེད་པའི་བསྟན་པ་ལས་མ་གཏོགས་པའི་བསྒྲུབ་པར་བྱ་བ་བསྟན་པ་དམ་བཅའ་བ་ཉིད་དོ་ཞེས་བྱ་བའི་རྣམ་པར་དབྱེ་བ་འདི་བྱ་བར་