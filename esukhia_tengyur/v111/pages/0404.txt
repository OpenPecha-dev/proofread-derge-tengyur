པ་དག་གི་ནི། །མཉམ་པར་གཞག་ལ་སྦྱར་བར་བྱ། །ཉོན་མོངས་སྦྱང་བ་ལས་གཞན་པའི། །མཉམ་གཞག་འབྲས་བུ་ཡོད་མ་ཡིན། །དེ་ཕྱིར་ཉོན་མོངས་རྣམ་སྦྱང་ཕྱིར། །མི་སྡུག་ལ་སོགས་བསྒོམ་པར་བྱ། །ཉོན་མོངས་དག་ནི་སྦྱང་བའི་ཕྱིར། །དེ་ལྟར་མདོར་བསྟན་ཚིག་
རྣམས་གསུངས། །ད་ནི་ཉོན་མོངས་སྦྱང་བའི་ཕྱིར། །རྒྱས་པར་ཡང་དག་བརྗོད་པར་བྱ། །གང་ཞིག་དངོས་པོ་བཟོད་པ་སྟེ། །དེ་ཡང་རྣམ་པ་གསུམ་དུ་དབྱེ། །སྡུག་བསྔལ་གཞན་གྱིས་གནོད་བྱས་དང་། །ཆོས་ལ་ཡང་ནི་སྐྱེ་བར་འགྱུར། །ཕལ་ཆེར་མི་འདོད་བྱུང་བ་དང་། །
སྡུག་དང་བྲལ་བྱུང་ལས་སྡུག་བསྔལ། །གང་ཞིག་སྡུག་བསྔལ་ལ་འཇིགས་པ། །དེ་བཟོད་མི་མཐུན་ཕྱོགས་སུ་འདོད། །དེ་ལ་སྡུག་བསྔལ་དང་དུ་ལེན་པའི་བཟོད་པ་བསྒོམ་པའི་རིམ་པ་ནི་འདི་ཡིན་ཏེ། སྡུག་བསྔལ་རབ་སེལ་བྱེད་པ་ཡི། །ཀུན་མཁྱེན་རིན་ཆེན་འདོད་པ་ན། །ཆུང་ངུ་
བཟོད་པས་རིམ་གྱིས་ནི། །གནོད་པ་དྲག་པོ་བཟོད་འགྱུར་ཏེ། །རེ་ཞིག་ཤིན་ཏུ་དམན་པའི་འབྲས་བུ་ཡི། །དངོས་པོ་ལ་ནི་ཞེན་པའི་སེམས། །ཉ་བ་ཞིང་པ་ལ་སོགས་པ། །གནོད་པ་བཟོད་པར་བྱེད་མཐོང་ན། །བདུད་ཀྱི་ཁར་ཆུད་གྱུར་པ་ཡི། །འགྲོ་བ་བཅིངས་པ་དགྲོལ་བ་ཡིས། །
ཡང་དག་དམ་བཅས་བྱས་པ་དག །སྡུག་བསྔལ་མཐོང་བས་ཇི་ལྟར་ལྡོག །གང་ཞིག་གནོད་མ་བྱས་ཀྱང་དགྲར་གྱུར་ཟག་པ་ཡི། །དགྲ་བོ་གཞོམ་ཕྱིར་སྐད་ཅིག་ཀྱང་ནི་ཁྲོ་བ་རུ། །མི་བྱེད་པ་དེ་བདག་གི་རིགས་པའི་དངོས་མིན་ཞིང་། །གང་ཞིག་དགྲ་མ་ཐུབ་པ་ང་རྒྱལ་ཅན་དངོས་
མིན། །ཤིན་ཏུ་དུས་རིང་དག་ཏུ་སྡུག་བསྔལ་གྱིས་ཐོབ་པའི། །དགེ་བའི་ནོར་ནི་འཕྲོག་པ་དག་ཏུ་བརྩོན་གྱུར་ཞིང་། །བསྲན་པས་བདག་གི་སྡུག་བསྔལ་ཚོར་བའི་རྒྱུར་གྱུར་ལ། །གཞོམ་པར་འདོད་པ་ཅི་ཡི་ཕྱིར་ན་འབྱུང་མི་འགྱུར། །ཇི་ལྟར་མཐའ་གཅིག་ཏུ་ནི་རིམ་གྱིས་གོམས་པ་
ཕུལ་བྱུང་སྟོབས་དག་ལས། །མི་རྣམས་ལ་ནི་སྡུག་བསྔལ་ལ་ཡང་བདེ་བར་འདུ་ཤེས་སྟོབས་ལྡན་འབྱུང་། །དེ་བཞིན་ཡང་དག་བྱང་ཆུབ་གཞོལ་བའི་ཡིད་ཅན་འདི་དག་ལ། །སྡུག་བསྔལ་ལ་ཡང་མཚུངས་མེད་བདེ་བར་འདུ་ཤེས་འབྱུང་བར་འགྱུར་བ་ཉིད། །ཡབ་སྲས་མཇལ་བའི་