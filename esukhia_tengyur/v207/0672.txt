དགེ་བ་བསྔོ་བ་ནི། །ཐོག་མ་མེད་ནས་ད་ལྟའི་དུས་བར་དུ། །བླ་མེད་བྱང་ཆུབ་མཆོག་ཏུ་སེམས་བསྐྱེད་དེ། །ཤེས་རབ་གཉིས་མེད་ངེས་པའི་ཚུལ་རྟོགས་ཤིང་། །ཐབས་མཁས་སྙིང་རྗེ་སྐུ་གསུང་ཐུགས་དང་ནི། །སྐུ་གསུམ་འཕྲོ་འདུ་ཕྲིན་ལས་རྣམ་བཞི་ཡིས། །
སྙིང་རྗེ་བསྐྱེད་ནས་དགེ་བ་ཅི་བསགས་དང་། །སྐུ་གསུང་ཐུགས་ཀྱི་མཚན་མ་བྲིས་པ་དང་། །བླ་ན་ཡོད་མེད་མཆོད་པ་རྒྱ་ཆེན་དང་། །མཆོད་གནས་སྦྱིན་གནས་སྦྱིན་པ་རྣམ་གཉིས་དང་། །ཉན་དང་ལེན་དང་དེ་བཞིན་ཀླག་པ་དང་། །ཁ་ཏོན་དག་དང་ཅི་རིགས་བཤད་པ་དང་། །
ཚུལ་བཞིན་སེམས་དང་བསྒོམ་པས་མཐར་ཕྱུང་དང་། །བྱམས་དང་སྙིང་རྗེ་དགའ་བ་བཏང་སྙོམས་དང་། །སྦྱིན་དང་ཚུལ་ཁྲིམས་བཟོད་པ་བརྩོན་འགྲུས་དང་། །བསམ་གཏན་ཤེས་རབ་ཐབས་དང་སྟོབས་དང་ནི། །སྨོན་ལམ་དང་ནི་དེ་བཞིན་ཡེ་ཤེས་དང་། །
རྣམ་པར་དག་པའི་ཕུང་པོ་ལྔ་དང་ནི། །དྲན་དང་བརྩོན་འགྲུས་རྫུ་འཕྲུལ་རྐང་པ་དང་། །དབང་སྟོབས་ཡན་ལག་འཕགས་པའི་ལམ་རྣམས་དང་། །ཕྱི་ནང་རྟེན་འབྲེལ་རྒྱུ་འབྲས་ཕྱེ་བ་དང་། །གཟུངས་དང་ཏིང་འཛིན་སྟོབས་དང་མི་འཇིགས་དང་། །མ་འདྲེས་ཆོས་དང་རྣམ་
པ་ཀུན་མཁྱེན་དང་། །ཐབས་དང་ཤེས་རབ་བདེན་གཉིས་བདེན་བཞི་དང་། །སྙོམས་པར་འཇུག་དགུ་ཟད་པ་བཅུ་དག་དང་། །རྣམ་ཐར་བརྒྱད་དང་རྣམ་ཐར་གསུམ་དག་དང་། །བསམ་གཏན་བརྒྱད་དང་དགེ་བ་བཅུ་ལ་སོགས། །དེ་ལ་སོགས་ཏེ་དགེ་བ་ཇི་སྙེད་རྣམས། །
རྒྱལ་བ་སྲས་དང་བཅས་པས་རབ་བསྔགས་པ། །སྐྱེས་བུ་དམ་པ་རྣམས་ཀྱིས་བགྲོད་པའི་ལམ། །ཉེ་ལམ་དམ་པ་ཤིན་ཏུ་མཆོག་གྱུར་པ། །བདག་གིས་བསྒྲུབས་དང་སྒྲུབ་ཏུ་སྩལ་བ་དང་། །སྒྲུབ་པར་བྱེད་ལ་རྗེས་སུ་ཡི་རང་བས། །དགེ་བའི་རྩ་བ་བདག་གིས་ཅི་
བསགས་པ། །སྐལ་བ་མཉམ་པས་རིགས་ཀྱི་བུ་མཆོག་རྣམས། །བསམ་པ་དག་པས་བརྩོན་འགྲུས་རབ་བསྐྱེད་ནས། །བྱང་ཆུབ་བསྒྲུབ་ཕྱིར་དགེ་བ་ཅི་བསགས་དང་། །ཕྱོགས་དུས་ཀུན་གྱི་རྒྱལ་བ་སྲས་བཅས་པས། །དང་པོར་ཐུགས་བསྐྱེད་དམ་ཆོས་