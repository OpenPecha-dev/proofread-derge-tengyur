མདོག །ལ་ལ་སྔོ་ཞིང་སྡང་བའི་ཚུལ། །ལ་ལ་སེར་པོ་དབྱིབས་མདོག་རྒྱས། །ལ་ལ་ཁྲོ་གཉེར་སྨིན་བུ་རྩུབ། །ལ་ལ་སྨིན་བུ་གྱེན་དུ་འཁྱིལ། །སྐྲ་འཁྱིལ་ནམ་མཁའི་དབྱིངས་སུ་ཁྱབ། །ཞལ་གདངས་མཆེ་གཙིགས་ཁྲག་འཐུང་བའི། །ལྗགས་དྲིལ་མཆེ་བ་དམར་པོ་གཙིགས། །སྤྱན་
གསུམ་སྡང་མིག་ཁྲོ་གཉེར་ཅན། །རུས་པའི་བསྟར་ཕྲེང་སྦྲུལ་གྱིས་བརྒྱན། །ཁྲག་ཞག་ཚིལ་གྱི་ཚོམ་བུས་བརྒྱན། །གླང་ཆེན་ཀོ་རློན་རྣམ་པར་བཤལ། །སྟག་གི་པགས་པས་ཤམ་ཐབས་བྱས། །ན་བཟའ་མི་ཡི་ལྤགས་རློན་གསོལ། །ལ་ལ་རྡོ་རྗེ་གཏུན་ཤིང་དང་། །རལ་གྲི་ཆུ་གྲི་ལ་སོགས་
པའི། །ལག་ན་མཚོན་ཆ་སྣ་ཚོགས་འཛིན། །ལ་ལ་གར་གྱི་ཕྱག་རྒྱས་སྦྱོར། །ཕྱི་ཡི་དཀྱིལ་འཁོར་ཆེན་པོ་འདིར། །ཕྱི་རོལ་འབྱུང་པོའི་ཚོགས་བཅས་རྣམས། །ས་སྟེངས་རོ་ཞོན་ཐམས་ཅད་ཀྱི། །དམ་ཚིག་ཕྲིན་ལས་དུས་ལ་བབ། །ཧཱུཾ་ཧེ་རུ་ཀ་ཡི་བཀའ་བཞིན་དུ། །ཨིནྡྲ་རུ་དྷི་རཀྟ་དང་། །
ཡེ་ཤེས་དམ་ཚིག་བདུད་རྩི་དང་། །སྣ་ཚོགས་གཏོར་མ་འདི་ལོང་ལ། །བདག་ཅག་རྣལ་འབྱོར་སྒྲུབ་པ་པོ། །རྡོ་རྗེ་སློབ་དཔོན་སློབ་མ་དང་། །རྡོ་རྗེ་སྤུན་དང་མིང་སྲིང་ལ། །གནོད་པར་བྱེད་པའི་དགྲ་བགེགས་ནི། །སྔགས་རྒྱུད་ཡེ་ཤེས་སུན་འབྱིན་ཅིང་། །སློབ་དཔོན་སྨོད་ཅིང་སྤུན་ལ་འཁུ། །
བྱང་ཆུབ་སེམས་སྤོང་དམ་ཚིག་ཉམས། །ཞི་བའི་ལས་ཀྱིས་མི་འདུལ་བས། །གདུག་པའི་སྡང་སེམས་ལྡན་པ་རྣམས། །རབ་ཏུ་དྲོངས་ཤིག་འདིར་ཁུག་ལ། །རྡུལ་དང་ཐལ་བ་བཞིན་དུ་ལྷོགས། །མངོན་སྤྱོད་ཕྲིན་ལས་དུས་ལ་བབ། །ཤ་དང་ཁྲག་དང་རུས་ལ་རོལ། །རྒྱུ་མ་གློ་སྙིང་ནང་གྲོལ་
དྲོངས། །སྔོན་གྱི་དམ་ལས་མ་འདའ་བར། །བཅོལ་བའི་ལས་རྣམས་གྲུབ་པར་མཛོད། །དེ་ནས་གསད་པའི་ལས་བཞི་བྱ། དེ་ནས་རྡོ་རྗེའི་གླུ་བརྗོད། དེ་ནས་ཆོས་བཤད་དེ། ཨོཾ་ཆོས་རྣམས་གཟུགས་བརྙན་ལྟ་བུ་སྟེ། །དག་ཅིང་གསལ་ལ་རྙོག་པ་མེད། །རྒྱུ་དང་ལས་ལས་ཀུན་དུ་
འབྱུང་། །དེ་བཞིན་ཉིད་ལས་ངེས་པར་སྐྱེས། །བདེན་པ་འདིས་ནི་དཀྱིལ་འཁོར་དུ། །ཀུན་གྱིས་དྲི་མ་མེད་མཐོང་ཤོག །སེམས་ཅན་ཐམས་ཅད་བདེ་གྱུར་ཅིག །གང་གི་ལམ་ནས་འགྲོ་བ་དེར། །སངས་རྒྱས་ཉིད་དང་ཕྲད་པར་ཤོག །དེ་ནས་སྨོན་ལམ་གདབ་པ་ནི། །ཨོཾ་ཤཱི་ལ་