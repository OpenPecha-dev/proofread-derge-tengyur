ཤེས་པ་ཡིན། །ཧེ་རུ་ཀ་ཡི་སྒྲུབ་ཐབས་འདི། །ལེགས་པར་གསལ་བར་བྱས་པ་ནི། །དགྱེས་པའི་རྡོ་རྗེའི་རྒྱུད་ལས་བརྩམས། །དེ་བཞིན་གསུངས་པའི་རིམ་པ་ཡིས། །བདག་གི་བསོད་ནམས་འདི་དང་ནི། །དཔལ་གྱི་སྔགས་ཀྱི་རིམ་བརྗོད་པས། །ཡིན་པའི་བྱང་
ཆུབ་མན་དགེ་བས། །མྱུར་བར་སེམས་ཅན་གྲོལ་གྱུར་ཅིག །བླ་མ་དང་ནི་ཕ་མ་དང་། །འཁོར་མི་རྣམས་ཀྱིས་ཐོས་དགའ་བ། །བྱང་ཆུབ་སྙིང་པོར་བྱས་པ་འདི། །སྔོན་དུ་དྲན་པའི་ཡེ་ཤེས་ཀྱིས། །དེ་ཉིད་བརྗོད་པར་བྱས་པ་འདིས། །དཔལ་གྱི་ཡིད་ནི་རྙེད་པར་ཤོག །ཧེ་བཛྲའི་སྒྲུབ་ཐབས་སློབ་
དཔོན་བྱང་ཆུབ་སྙིང་པོས་མཛད་པ་རྫོགས་སོ།། །།རྒྱ་གར་གྱི་མཁན་པོ་དཱཾ་པཾ་ཀ་ར་ཙནྡྲ་དང་། བོད་ཀྱི་ལོ་ཙཱ་བ་ལྷ་བཙན་པོ་མུ་ནི་རཱ་ཛས་བསྒྱུར་ཏེ་གཏན་ལ་ཕབ་པའོ།། ༄༅༅། །རྒྱ་གར་སྐད་དུ། ཤྲཱི་ཧེ་བཛྲ་ཧོ་མ་བི་དྷི། བོད་སྐད་དུ། དཔལ་ཀྱེ་
རྡོ་རྗེ་ལས་སྦྱིན་སྲེག་གི་ཆོ་ག །ཀྱེ་རྡོ་རྗེ་ལ་ཕྱག་འཚལ་ལོ། །དཔལ་ལྡན་མཁའ་འགྲོ་འགྲོ་བའི་མགོན། །ལྷ་མོ་དང་བཅས་འཁོར་ལོ་ལ། །ཕྱག་འཚལ་ནས་ནི་སྦྱིན་སྲེག་གི། །རིམ་པ་ཡང་དག་བཤད་པར་བྱ། །རྒྱལ་བས་བྱ་བའི་རྒྱུད་ལས་ནི། །ལས་ནི་རྣམ་པ་བཞིར་གསུངས་པ། །
ཞི་དང་རྒྱས་དང་དབང་མངོན་སྤྱོད། །དེ་ཡི་རིམ་པ་མ་ནོར་བར། །མདོར་བསྡུས་རིམ་པ་བཤད་པར་བྱ། །ཞལ་བསྲོ་ཆོ་ག་བྱ་བ་ལ། །རྒྱས་པའི་ལས་ནི་མཆོག་ཡིན་ཏེ། །རྒྱས་ནས་བརྩམས་ཏེ་ལས་རྣམས་ཀྱི། །རིམ་པ་རབ་ཏུ་བཤད་པར་བྱ། །མེ་ཐབ་རིམ་པ་བཤད་བྱ་སྟེ། །རྒྱས་པ་
པ་ལ་ནི་གྲུ་བཞི་པ། །ཞི་བ་ལ་ནི་ཟླུམ་པོར་འདོད། །དབང་ལ་གཞུ་ཡི་དབྱིབས་ཅན་ཏེ། །གསོད་པ་ལ་ནི་གྲུ་གསུམ་ཤིས། །ཡང་ན་ལས་ཀུན་བྱེད་པའི་མཆོག །ཁྲུ་གང་དང་ནི་ཁྲུ་དོ་ཉིད། །རྒྱས་པའི་སྟེང་དང་འོག་ཏུ་འདོད། །ཁྲུ་གང་དང་ནི་དེ་ཡི་ཕྱེད། །ཞི་བའི་སྟེང་དང་འོག་ཏུ་འདོད། །
གཞུ་ལ་བཞི་བཅུ་ཉི་ཤུ་ཁ། །ཟབས་སུ་སོར་བཅུ་དབང་གི་ཡིན། །ངོས་གསུམ་སོར་ནི་ཉི་ཤུ་ལ། །ཟབས་སུ་དེ་ཕྱེད་གསོད་ལ་འདོད། །རྒྱས་པ་ཁ་དོག་སེར་པོ་སྟེ། །ཞི་བ་དཀར་པོར་ཤེས་པར་བྱ། །དབང་ལ་དམར་པོར་རབ་ཏུ་གྲགས། །དེ་བཞིན་གསོད་ལ་ནག་པོར་འདོད། །