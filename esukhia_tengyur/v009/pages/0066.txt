དེ་ནས་རྡོ་རྗེ་སེམས་དཔའ་ཡབ་ཡུམ་དང་བཅས་པ་འདོད་ཆགས་ཆེན་པོས་ཞུ་ནས། དེ་ནས་ལྷ་མོ་བཞིས་བསྐུལ་བ། སྣ་ཚོགས་གླུ་ཡིས་རབ་ཏུ་མཆོད། །དགྱེས་པའི་རྡོ་རྗེའི་ཐུགས་རྗེའི་ཡིད། །པུཀྐ་སཱི་ནི་བདག་ལ་སྐྱོབས། །བདེ་བ་ཆེན་པོ་སྦྱོར་འདོད་པས། །
སྟོང་པའི་རང་བཞིན་བསལ་ཏེ་བཞེངས། །སྟོང་པའི་རང་བཞིན་བསལ་ནས་ནི། །ས་བ་རཱི་ལ་དངོས་གྲུབ་སྩོལ། །གལ་ཏེ་གསོན་པར་མཆི་བཞེད་ན། །དགྱེས་པའི་རྡོ་རྗེ་བཞེངས་སུ་གསོལ། །ཙཎྜ་ལཱི་ནི་བདག་གིས་སུ། །མཐོང་བ་མེད་ནས་གསོལ་བ་ཡི། །ཅི་ཡི་ཕྱིར་ན་
སྟོང་པར་བཞུགས། །སྔོན་སྨོན་བཞིན་དུ་དཔའ་བོ་རོལ། །བདག་ནི་ཌོ་མྦིའི་མཚན་མ་མེད། །ཁྱོད་ཀྱི་སེམས་ནི་ཤེས་པ་སྟེ། །ཐུགས་རྗེ་མེད་པ་དེ་མི་རུང་། །སྒྱུ་འཕྲུལ་ལྟ་བུར་བཞེངས་སུ་གསོལ། །དང་པོ་སྟོང་པའི་བྱང་ཆུབ་སེམས། །གཉིས་པ་ལ་ནི་ས་བོན་འབྱུང་། །གསུམ་པ་
ལ་ནི་གཟུགས་རྫོགས་ཏེ། །བཞི་པ་ལ་ནི་ཡིག་འབྲུ་དགོད། །བདག་པོ་དགའ་མ་ས་བོན་གཉིས། །བར་མ་འཇིགས་པ་སྔོན་པོ་གཉིས། །ཨཾ་ཧཱུཾ་གཉིས་ཀྱི་འོད་ཟེར་ལས། །རྡོ་རྗེ་ཆེན་པོ་བཞེངས་པའོ། །ལྷ་ཡི་གཟུགས་སུ་འཕྲོས་ནས་ནི། །ནམ་མཁའི་ཁམས་ནི་ཡོངས་
གང་པའོ། །སྙིང་གར་ཨཾ་ཧཱུཾ་ལ་བསྡུས་ནས། །རྣལ་འབྱོར་བཛྲ་དྷ་ར་ཞེས། །ཞེ་སྡང་ཆེན་པོའི་རང་བཞིན་གྱུར། །ཞབས་བཞི་ས་ལ་མནན་པ་ཡིས། །ལྷ་དང་ལྷ་མིན་འཇིགས་པར་བྱེད། །ཁ་དོག་ནག་པོ་འཇིགས་པར་བྱེད། །བདག་མེད་མ་ལ་བདེ་བ་སྟེར། །རྟོག་པ་མེད་
པའི་བདེ་བ་རྙེད། །རྟོག་པ་མེད་པའི་རང་བཞིན་གཟུགས། །བདུད་བཞི་རིམ་པར་ཞབས་ཀྱིས་མནན། །འཇིགས་པ་ཐམས་ཅད་འཇིགས་པར་བྱེད། །མགོ་བོའི་ཕྲེང་བ་རྫོགས་པར་བྱ། །ཉི་མའི་གདན་ལ་གར་ཐབས་བྱེད། །སྣ་ཚོགས་རྡོ་རྗེ་སྤྱི་བོར་གནས། །ཁ་དོག་ནག་པོ་
འཇིགས་པར་བྱེད། །དང་པོ་ཞལ་ནི་ནག་པོ་ཆེ། །གཡས་ཀྱི་ཞལ་ནི་ཟླ་ལྟར་དཀར། །གཡོན་གྱི་ཞལ་ནི་དམར་པོ་འཇིགས། །སྟེང་གི་སྔོན་པོ་གཙིགས་པའི་ཞལ། །ཉི་ཤུ་རྩ་བཞི་སྤྱན་དང་ལྡན། །ཞལ་རྣམས་གཞན་ནི་ནག་པོའོ། །ཧཱུྃཞེས་བྱ་བའི་སྒྲ་འབྱིན་ཅིང་། །ཐལ་