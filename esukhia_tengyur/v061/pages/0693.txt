བཀོད་དེ་བསྒོམས་པས་ཀུན་གྱི་གཙུག་ཏོར་བསྒྲུབ་པར་བྱའོ་ཞེས་བྱའོ། །ཀུན་གྱི་གཙུག་ཏོར་གྱི་སྒྲུབ་པའི་མཐར་ཐུག་པ་འདིས་ནི་ཞེས་པ་ཀུན་གྱི་གཙུག་ཏོར་གྱི་སྒྲུབ་ཐབས་སོ། །ཡི་གེ་དྲུག་པའི་གཙུག་ཏོར་གྱི་སྒྲུབ་ཐབས་ཞེས་པ་ཇི་སྲིད་པའོ། །རྡོ་རྗེ་སྙིང་པོ་རྒྱན་དུ་གཙུག་ཏོར་རྣམས་
ཐམས་ཅད་ཀྱི་སྒྲུབ་ཐབས་རྣམ་པར་འབྱེད་པའོ། །ད་ནི་དེ་ནས་བཅོམ་ལྡན་འདས་ཞེས་བྱ་བ་ལ་སོགས་པས་བྱང་ཆུབ་སེམས་དཔའ་རྣམས་ཀྱི་སྔགས་ལ་སོགས་པའི་ཆོ་ག་རྒྱས་པར་བསྟན་པ་དང་། དཀྱིལ་འཁོར་གསལ་བར་བྱེད་པ་གསུངས་པ། བདག་ཉིད་བྱིན་གྱིས་བརླབས་པས་ནི་དེ་
རྣམས་བཅུག་སྟེ་བཅོམ་ལྡན་འདས་རང་གི་ཡོན་ཏན་ཉིད་དུ་བྱིན་གྱིས་བརླབས་སོ་ཞེས་པའོ། །འཇམ་པའི་དབྱངས་ཀྱི་སྒྲུབ་ཐབས་ཉེ་བར་བསྟན་པ་ཤེས་རབ་ཡེ་ཤེས་ཞེས་བྱ་བ་ལ་སོགས་པ་གསུངས་པ་ཤེས་རབ་ཡེ་ཤེས་ཁོ་ན་རྡོ་རྗེ་ཆེན་པོ་སྟེ་རྡོ་རྗེ་རྩེ་ལྔ་པ་སྙིང་གར་ཟླ་བའི་དཀྱིལ་འཁོར་དུ་བསྒོམ་
པར་བྱའོ། །མཐའ་ཀླས་པ་ལ་གནས་པ་ནི་འོད་གསལ་བའི་དཀྱིལ་འཁོར་རོ། །དབང་ཆེན་མེ་ལ་ཡང་དག་འབྱུང་བ་ནི་དབང་ཆེན་ལ་གནས་པའི་མེའི་དཀྱིལ་འཁོར་ལ་གནས་པའོ། །མངོན་ཤེས་དྲུག་པ་ཉིད་ཀྱིས་ཞལ་དྲུག་པའོ། །སྔགས་ཀྱི་ཡི་གེ་དྲུག་ཉིད་ཀྱིས་ཡི་གེ་དྲུག་པའོ། །
རྗེས་སུ་དྲན་པ་དྲུག་གི་རྣལ་འབྱོར་གྱིས་ཕྱག་དྲུག་པ་སྟེ་གཉིས་ཀྱིས་བགྲང་ཕྲེང་དང་ཆུ་སྐྱེས་སྔོན་པོ་བསྣམས་པའོ། །གཉིས་ཀྱིས་རྡོ་རྗེ་དང་འཁོར་ལོ་བསྣམས་པ་གཉིས་ཀྱིས་སྟ་རེ་དང་ཐོད་པ་བསྣམས་པའོ། །ཡང་ན་ཞེས་བྱ་བ་ལ་སོགས་པ་འདི་ཁོ་ནའི་ཏིང་ངེ་འཛིན་ནི་གཞན་སྟོན་པར་བྱེད་དོ། །འདིས་
ཞལ་གཅིག་པར་ཡང་རྗོད་པར་བྱེད་དོ། །བསམ་བྱ་ཞེས་པ་ནི་ཀུན་ནས་མངོན་དུ་བྱ་བའོ། །རྣམ་ཐར་གསུམ་གྱི་སྒོ་ལ་གནས། །ཞེས་པ་ནི་སྟོང་པ་ཉིད་ལ་སོགས་པའི་རྣམ་པར་ཐར་པའི་སྒོ་གསུམ་ནི་ཞལ་ལོ། །ཕ་རོལ་ཕྱིན་དྲུག་མཆོག་ཏུ་གསལ། །ཞེས་པ་ནི་རིམ་པ་ལས་ཨ་ལ་
སོགས་པ་ཕ་རོལ་ཕྱིན་པའི་ཡི་གེའོ། །ཅི་ལྟར་བསྒོམ་པར་བྱ་ཞེས་ནི་ཤེས་རབ་ང་ཞེས་པ་ལ་སོགས་པ་དེ་འཆད་པར་བྱེད་དོ། །ཇི་ལྟར་དཀྱིལ་འཁོར་དུ་གདན་ལ་འདུག་ནས་ལྷའི་རྣལ་འབྱོར་བྱས་པ་དེའི་ང་རྒྱལ་ལམ་དེ་ཁོ་ན་ཉིད་མངོན་དུ་བྱེད་པ་སྔོན་དུ་འགྲོ་བས་ཇི་ལྟ་བ་བཞིན་དུ་བསྒོམ་པར་