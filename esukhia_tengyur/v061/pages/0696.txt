རྣམས་སོ། །ནམ་མཁའ་མཉམ་པ་ཞེས་པ་ནི་རང་བཞིན་གྱིས་སྟོང་པའོ། །བདག་གི་དེ་ཉིད་ཅེས་པ་ནི་ནམ་མཁའི་སྙིང་པོ་ཉིད་དོ། །ཅི་འདྲ་ཞིག་བསྒོམ་པར་བྱ་ཞེ་ན། རིན་ཆེན་དཀྱིལ་འཁོར་ཞེས་པ་ལ་སོགས་པ་གསུངས་པ་རིན་ཆེན་རྣལ་འབྱོར་གྱིས་ཞེས་པ་རིན་པོ་ཆེ་སྤྲོ་བ་
དང་བསྡུ་བའི་རིམ་པས་སོ། །ཀུན་དུ་བཟང་པོའི་སྒྲུབ་ཐབས་བསྟན་པའི་ཕྱིར་སངས་རྒྱས་ཀུན་གྱི་རང་བཞིན་ཞེས་པ་ལ་སོགས་པ་གསུངས་པ། འོད་བཟང་པོ་ཞེས་པ་ནི་མཛེས་པའི་འོད་དོ། །མཚུངས་པར་བྱ་ཞེས་པ་ནི་རང་གི་ལུས་ཀྱི་ཕྲ་རབ་ཇི་སྙེད་སངས་རྒྱས་ཐམས་ཅད་ཀྱི་སྐུ་
ཉིད་དུ་ཡོངས་སུ་གྱུར་པར་བྱའོ། །དཀྱིལ་འཁོར་འཁོར་ལོ་ནི་འཁོར་དང་བཅས་པའི་དཀྱིལ་འཁོར་གྱི་འཁོར་ལོའོ། །མཚུངས་བྱ་སྟེ་ཞེས་པ་ནི། རང་གི་བ་སྤུའི་ཁུང་བུའི་གྲངས་གང་ཡིན་པ་དེ་རྣམས་སུ་གནས་པས་མཉམ་པར་བྱའོ། །འདི་ཉིད་ཅེས་པ་ནི་རང་གི་མིང་
ཉིད་དོ། །སྒྲིབ་པ་ཐམས་ཅད་རྣམ་པར་སེལ་བའི་སྒྲུབ་ཐབས་བསྟན་པ་ཟླ་བའི་དཀྱིལ་འཁོར་ཞེས་བྱ་བ་ལ་སོགས་པ་གསུངས་པ། སྔགས་ཀྱི་སྦྱོར་བ་ཞེས་པ་ནི་གསང་སྔགས་ཀྱི་དོན་སྒོམ་པར་བྱེད་པས་སོ། །ཐམས་ཅད་བསྒོམ་པར་སྦྱོར་བ་ཡིས། །ཞེས་པ་ལྷ་དང་
བཅས་པའི་རང་གི་གཟུགས་མངོན་དུ་བྱེད་པ་ཡིས་སོ། །ཕྱག་རྒྱ་ཀུན་གྱིས་ཞེས་པ་ནི་སྐུ་ལ་སོགས་པའི་ཕྱག་རྒྱ་རྣམས་ཀྱིས་སོ། །ཐམས་ཅད་དུ་ཞེས་པ་རྣམ་པ་ཐམས་ཅད་ཀྱིས་སོ། །མཚུངས་བྱས་ནས་ཞེས་པ་ནི་གདོད་ནས་མ་སྐྱེས་པ་ལ་སོགས་པའི་རང་བཞིན་གྱི་བདག་དང་
རང་གི་ལྷ་ཐ་མི་དད་པར་བྱས་ནས་སོ། །རྗེས་སུ་རྣལ་འབྱོར་གྱིས་ཞེས་པ་ནི་ལྷ་ནང་དུ་བཅུག་ནས་དེའི་ང་རྒྱལ་གྱིས་སོ། །མེའི་ཡོངས་སུ་བསྐོར་བ་ཞེས་པ་ནི་མེ་ལ་དབང་ཆེན་དུ་དེ་ཟླ་བ་ལ་གནས་པའོ། །སའི་སྙིང་པོའི་སྒྲུབ་ཐབས་བསྟན་པ་དབང་པོ་ཆེན་དང་ཞེས་པ་ལ་སོགས་
པ་གསུངས་པ། རྡོ་རྗེ་ཡི་ནི་དབུས་ན་གནས། །ཞེས་པ་དབང་ཆེན་དང་རྡོ་རྗེ་དེ་ལ་པདྨ་གནས་པའོ། །རྡོ་རྗེའི་ཕྱག་རྒྱ་སྙིང་གར་གནས། །ཞེས་པ་ནི་ཐུགས་ཀར་ཟླ་བའི་དཀྱིལ་འཁོར་ལ་རྡོ་རྗེའི་ཕྱག་རྒྱ་དེའོ། །བློ་གྲོས་མི་ཟད་པའི་སྒྲུབ་ཐབས་ཉེ་བར་བསྟན་པའི་ཕྱིར་མི་ཟད་ཅེས་པ་ལ་