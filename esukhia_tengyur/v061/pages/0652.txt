མཆོད་པ་བྱས་ནས་ཞེས་བྱ་བ་ནི་ནམ་མཁར་གནས་པ་རྣམས་ཀྱིས་གཅིག་པ་ཅན་དུ་བྱས་ནས་མཆོད་དེའོ། །དེ་ནས་རྒྱན་མཐའ་དག་ལ་སོགས་པ་རྣམས་ཀྱིས་རྣམ་པར་སྣང་མཛད་ཀྱི་རྣལ་འབྱོར་བསྟན་པ་གསུངས་པ་ཉེ་བར་བཞུགས་ཏེ་ཞེས་པ་ལ་སོགས་པ་སྟེ། ཉེ་བར་འཇུག་པ་ལ་སོགས་
པའི་རྣལ་འབྱོར་གྱི་རིམ་པས་ཕྱག་རྒྱ་ཆེན་པོ་བཅིངས་ཏེ། ཡེ་ཤེས་སེམས་དཔའ་ཇི་ལྟ་བ་བཞིན་མདུན་དུ་དགུག་པ་ལ་སོགས་པ་བྱས་ནས་བྱིན་གྱིས་བརླབ་པའི་ཕྱིར་དེ་བཞིན་གཤེགས་པ་ཐམས་ཅད་ལེགས་སོ་ཞེས་བྱ་བའི་སྦྱོར་བས་བཀུག་སྟེ་དབང་བསྐུར་ནས་སྤྲོ་བ་དང་བསྡུ་བ་དེ་
བཞིན་གཤེགས་པ་ཐམས་ཅད་ཀྱི་ཕྱག་རྒྱ་ཆེན་པོ་དེ་བསྒོམ་པར་བྱའོ། །དེ་བཞིན་གཤེགས་པ་ཐམས་ཅད་ནི་རྣམ་པར་སྣང་མཛད་དེ་དེ་དག་དང་ཐ་མི་དད་པ་གཉིས་ཀྱི་ཕྱིར་རོ། །དེ་ཁོ་ན་རྡོ་རྗེ་སེམས་དཔའ་སྟེ་དབྱེར་མི་ཕྱེད་པའི་ཕྱིར་རོ། །ཀུན་དུ་བཀང་སྟེ་ཞེས་པ་སྤྲོས་ནས་དང་བསྡུས་
ནས་སོ། །དེས་དེ་བཞིན་གཤེགས་པ་ཐམས་ཅད་རབ་ཏུ་འབབ་པས་ཏེ། ཡང་དག་པར་སྡུད་པའི་རང་བཞིན་གྱིས་རྡོ་རྗེ་སེམས་དཔའ་སླར་ཡང་རྡོ་རྗེ་ཧཱུཾ་མཛད་ཀྱི་ཕྱག་རྒྱ་ཆེན་པོ་རང་གི་ལུས་ལ་མངོན་པར་ཞུགས་ནས་ཏེ་དེ་བསྒོམས་ནས་དེའི་ང་རྒྱལ་དང་ལྡན་པས་ཧཱུཾ་ཡིག་བཞི་འདོན་ཅིང་དཀྱིལ་
འཁོར་དུ་ཞུགས་ནས་ཕྲེང་བ་ཕུལ་བ་སྟེ་ལག་པ་གར་བསྐོར་བས་བླངས་ལ་ཧཱུཾ་ཡིག་བཞིས་དེ་ཉིད་རང་གི་སྤྱི་བོར་བཞག་ལ་གཡས་བརྐྱང་དང་གཡོན་བརྐྱང་དང་མཉམ་པ་དང་ས་གས་ཕྱོགས་བཞི་པོ་རྣམས་སུ་བགེགས་ཐམས་ཅད་ལ་ཕྱག་རྒྱས་བསྣུན་པར་བྱའོ། །རོལ་པ་དང་བཅས་དེ་བཞིན་གཤེགས་
པ་ཐམས་ཅད་ལ་ཕྱག་བྱའོ། །དེ་ནས་སྒོ་སོ་སོར་གཡོན་བརྐྱང་གིས་གནས་ཤིང་ཡོངས་སུ་བསྐོར་ཏེ། ཁྲོ་བོའི་བལྟ་བས་ཀུན་དུ་བལྟས་པས་ཧཱུཾ་ཡིག་བཞི་ཡང་དག་པར་བཟླས་ཏེ་སྒོ་རྣམས་དབྱེ་བར་བྱའོ། །སླར་ཡང་རྣམ་པར་སྣང་མཛད་དུ་གྱུར་ནས། ཇི་ལྟར་མངོན་པར་འདུས་
བྱས་པའི་བུམ་པ་ལ་ཨོཾ་ལ་སོགས་པ་དང་བཛྲ་ཨུཏ་ཀས་བརྒྱད་ལྷག་པའི་སྟོང་རྡོ་རྗེ་མེ་ཏོག་གི་ཕྲེང་བ་ནས་བཟུང་སྟེ་དམ་ཚིག་གི་ཕྱག་རྒྱས་རང་གི་སྔགས་ཀྱང་བརྒྱད་བརྒྱ་བཟླས་པར་བྱ་སྟེ། གཞན་ཡང་སོ་སོར་རང་གི་སྔགས་ཀྱིས་བརྒྱད་བརྒྱ་མངོན་པར་བཟླས་པར་བྱའོ། །གང་བའི་བུམ་