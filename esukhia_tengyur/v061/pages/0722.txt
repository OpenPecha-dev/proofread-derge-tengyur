ཀྱི་རང་བཞིན་ནོ། །ཅིའང་མེད་པ་ཞེས་པ་ནི་དམིགས་པ་དང་བྲལ་བའོ། །ཉོན་མོངས་མེད་པ་ཞེས་པ་ནི་ཀུན་ནས་ཉོན་མོངས་པ་མེད་པའོ། །ཡི་གེ་མེད་པ་ཞེས་པ་ནི་སྒྲ་དང་ལྡན་པ་མ་ཡིན་པའོ། །དེའི་ཕྱིར་དོན་ཡོད་པ་སྟེ་སྤྱོད་པ་དང་བྲལ་བའོ། །གདོད་ནས་དག་པ་ནི་གློ་བུར་གྱི་དྲི་མ་དང་བྲལ་བ་ཉིད་ཀྱི་ཕྱིར་རོ། །དྲི་
མ་དང་བྲལ་བ་དང་འོད་གསལ་བ་གཉིས་སུ་མེད་པ་དང་རྣམ་པར་རྟོག་པ་མེད་པའི་ཕྱིར་རོ། །དེའི་ཕྱིར་ཡང་མངོན་པར་བརྗོད་བྱ་མ་ཡིན་པ་སྟེ། བྱང་ཆུབ་སེམས་དཔའ་རྣམས་ཀྱིས་གང་འདི་ལ་རྣམ་པར་གནས་པ་དེ་རྣམ་པར་བཞག་པའོ། །གང་ལས་གང་གི་ཕྱིར་ན། དོན་དམ་པར་ན་གནས་པ་དང་བྲལ་བ་དེ་
ཡང་ཅི་ལྟར་རྣམ་པར་མེད་པ་ཉིད་ཀྱི་ཕྱིར་སྟོང་པ་ཉིད་གཅིག་ཏུ་རྣམ་པར་གནས་པས་རྣམ་པར་གཞག་པ་གཅིག་གོ། །དབང་ཐམས་ཅད་པ་ཡང་དོན་དམ་པར་རང་བཞིན་རྣམ་པར་དབེན་པའོ། །ཀུན་རྫོབ་ཏུ་དབང་ཕྱུག་ཐམས་ཅད་ལ་དབང་རྗེས་སུ་ཐོབ་པའོ། །གང་ལས་ན་ཆོས་ཐམས་ཅད་ལེགས་པར་
སོ་སོར་རྟོགས་པ་ཉིད་ཀྱི་ཕྱིར་རོ། །ཐམས་ཅད་དུ་ཞེས་བྱ་བ་ནི་ཡུལ་དུའོ། །ཐམས་ཅད་མཉམ་པ་ཉིད་ཀྱིས་བྱ་བ་ནི་ཆོས་ཐམས་ཅད་མཚུངས་པ་ཉིད་ཀྱིས་སོ། །སྟོང་པ་ཉིད་ལས་ཡང་དག་པར་རྗེས་སུ་རྟོགས་པ་ཉིད་ཀྱི་ཕྱིར་ཏེ། དེའི་ཕྱིར་ཡང་ཤེས་རབ་ཡོངས་སུ་དག་པའོ། །ཅིའི་ཕྱིར་མཚན་མངོན་པར་འགྲུབ་
པར་བལྟ་བར་བྱ་བ་མ་ཡིན་ཞེ་ན་གསུངས་པ། བྱང་ཆུབ་ནི་མཚན་ཉིད་མེད་པ་ཉིད་ཀྱི་ཕྱིར་ཞེས་པ་གང་ལས་བྱང་ཆུབ་ལ་མཚོན་པར་བྱ་བ་མེད་པའོ། །གང་ཞིག་ཆོས་ཐམས་ཅད་མཚན་ཉིད་མེད་པར་འགྱུར་ཞེ་ན་གསུངས་པ་འདི་ལྟ་སྟེ། སྟོང་པ་ཉིད་ཀྱི་མཚན་ཉིད་དོ། །ཞེས་པའོ། །སྟོང་པ་ཉིད་དུ་མཉམ་པ་ཞེས་པ་ནི་
དེའི་རང་བཞིན་ནོ། །གང་གིས་ན་དེ་ལྟར་དེ་བཞིན་གཤེགས་པ་ཐམས་ཅད་དང་། བྱང་ཆུབ་དང་ཆོས་ཐམས་ཅད་ཀྱང་མཚན་ཉིད་གཅིག་པ་སྟེ། འདི་ལྟ་སྟེ། ནམ་མཁའི་མཚན་ཉིད་ཅན་ཞི་བའི་མཚན་ཉིད་ཅན་ནོ་ཞེས་པའོ། །ཚད་མེད་པའི་དཔེ་བྱད་མཉམ་པ་ཉིད་ལ་ལེགས་པར་རབ་ཏུ་གནས་པ་ནི་དོན་དམ་པར་དཔེ་
བྱད་རྣམས་ཀྱི་དངོས་པོ་མེད་པའི་ཕྱིར་རོ། །ཀུན་རྫོབ་དང་དོན་དམ་པར་གསལ་བྱེད་མ་ཡིན་པ་མཉམ་པ་ཉིད་ལ་ལེགས་པར་རབ་ཏུ་གནས་པ་ནི་མངོན་པར་ཞེན་པ་མེད་པའོ། །མཚན་དང་དཔེ་བྱད་རྣམས་སྒྱུ་མའི་ཆོས་དང་ལྡན་པ་ལ་ལེགས་པར་རབ་ཏུ་གནས་པ་དུས་གསུམ་གྱི་དཔེ་བྱད་ཅེས་པ་ནི་འདས་པ་ལ་