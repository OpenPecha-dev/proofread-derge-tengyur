གནས་པའི་ཟླ་བའི་དཀྱིལ་འཁོར་རོ། །དེ་དག་ཐམས་ཅད་དུ་ཡང་དུང་ལ་སོགས་པ་དཀར་པོའོ། །རྡོ་རྗེ་ཕྲེང་བས་རྣམ་པར་སྤྲས། །ཞེས་པ་ནི་སྣ་ཚོགས་པ་འབར་བའི་འོད་ཀྱི་དཀྱིལ་འཁོར་དུ་རྡོ་རྗེའི་ཕྲེང་བས་རྣམ་པར་བརྒྱན་པའོ། །དཔྲལ་བའི་སྟེང་དང་མགྲིན་པར་ཡང་
རིན་པོ་ཆེ་ཆེན་པོའི་ཕྲེང་བས་སྤྲས་པའོ། །སེམས་མ་རྡོ་རྗེ་མ་ལ་སོགས་པ་རྣམས་ངོས་བཞི་པོ་རྣམས་སུ་དགོད་པར་བྱའོ། །སྡེ་པ་གསལ་བྱེད་ནི་ཧ་སྟེ་རྒྱུ་ཞེས་པས་རྒྱུའི་དོན་རྗོད་པར་བྱེད་དོ། །དྲུག་པའི་དབྱངས་ཀྱིས་ཞེས་པ་ཨུ་ཡིག་གིས་སོ། །ཐིག་ལེ་ནཱ་ད་རྣམ་པར་བརྒྱན་ནི་རྗེས་སུ་སྣ་
ལྡན་དང་བཅས་པའོ། །རྟེན་ཅིང་འབྲེལ་འབྱུང་འཁོར་ལོ་ཡི། །ཞེས་པ་ནི་འདིར་རྟེན་ཅིང་འབྲེལ་པར་བྱའོ་ཞེས་པའོ། །ཡེ་ཤེས་འོད་ཟེར་ཞེས་པ་ནི་རིན་ཆེན་འབྱུང་ལྡན་ནོ། །འཇིག་རྟེན་དབང་ཕྱུག་གི་རྒྱལ་པོ་ནི་འོད་དཔག་མེད་དོ། །རྡོ་རྗེ་རྣམ་པར་གནོན་པ་ནི་དོན་ཡོད་གྲུབ་པའོ། །ཤཱཀྱ་ཐུབ་པ་
ཞེས་པ་རྣམ་པར་སྣང་མཛད་དོ། །ཕྱོགས་ཐམས་ཅད་མཉམ་པ་ཉིད་དུ་དམིགས་ནས་ཞེས་པ་ཕྱོགས་རྣམས་ཀྱི་སྐབས་མ་ཡིན་པ་མེད་པ་ཉིད་དུ་བསྒོམ་པ་མངོན་དུ་བྱས་ནས་འཁོད་དོ་དེ་ཉེ་བར་བཞུགས་པའོ། །ཐུགས་ཀའི་རྡོ་རྗེ་ལས་ངེས་པར་བྱུང་ནས་ཞེས་པ་ལྷག་མའོ། །དེ་རྣམས་ཀྱང་སྔོན་
པོ་དང་སེར་པོ་དང་ལྗང་གུ་རྣམས་ཏེ་གསེར་དང་ཆུ་སྐྱེས་དམར་པོ་དང་། ཤེལ་དང་མརྒད་ཀྱི་འོད་ཅན་དུ་ཆུ་སྐྱེས་དང་ཟླ་བའི་དཀྱིལ་འཁོར་ལ་གནས་པར་རིག་པར་བྱའོ། །དེ་བཞིན་གཤེགས་པ་ཐམས་ཅད་ཀྱི་ཀུན་དུ་བཟང་པོ་བྱང་ཆུབ་ཆེན་པོའི་སེམས་དཔའ་ནི་རྡོ་རྗེ་སེམས་དཔའོ། །དེ་ཉིད་ནི་འགོད་
པར་བྱ་བ་མ་ཡིན་པ་ཉིད་ཀྱི་དམ་ཚིག་སྟེ་དེའི་འབྱུང་བའོ། །གང་དུ་ན་སེམས་དཔའ་ཟླ་བའི་དཀྱིལ་འཁོར་ལའོ། །དེ་བྱིན་གྱིས་བརླབ་པར་བྱའོ། །གང་གིས་ནི་རྡོ་རྗེའོ། །དེ་ནི་སེམས་དཔར་བྱིན་གྱིས་རློབ་པའི་རྡོ་རྗེའོ། །དེ་ལ་དམིགས་པའི་ཏིང་ངེ་འཛིན་ལ་ཡང་དེ་བཞིན་དུ་བརྗོད་པར་བྱའོ། །
དེ་སྐད་ཅེས་བྱ་བ་ལ་སྙོམས་པར་ཞུགས་ནས་ཏེ་མངོན་དུ་མཛད་ནས་སོ། །དཀྱིལ་འཁོར་ཞེས་བྱ་བ་ནི་ཟླ་བའི་དཀྱིལ་འཁོར་གྱི་བདག་ཉིད་ཅན་བྱང་ཆུབ་ཀྱི་སེམས་སོ། །ཡེ་ཤེས་རྣམ་དག་པ་ཞེས་པ་ནི་རྡོ་རྗེའི་བདག་ཉིད་ཅན་གཉིས་སུ་མེད་པའི་ཡེ་ཤེས་སོ། །རྡོ་རྗེ་སེམས་དཔའ་ཉིད་དུ་གྱུར། །