རྒྱའོ། །དེའི་ཡང་དག་པར་སྦྱར་བ་ནི་དེ་བཅིངས་ནས་ཀུན་དུ་འདོན་པའོ། །རྡོ་རྗེ་རྒྱལ་པོའི་དཀྱིལ་འཁོར་ལ་ཡང་ཐམས་ཅད་སྔར་བཞིན་ལས་ཁྱད་པར་ནི་ཞགས་པ་ལྕགས་ཀྱུ་འཛིན་ཞེས་པ་ལ་སོགས་པ་སྟེ་ཕྱག་གཉིས་ཀྱིས་ཞགས་པ་འཛིན་པའོ། །གཉིས་ཀྱིས་ལྕགས་ཀྱུ་འཛིན་པའོ་ཞེས་ཇི་སྲིད་པའོ། །
སྡེ་ཚན་གཉིས་པའི་གསུམ་པ་ནི་ཛ་ཡིག་གོ། །གཉིས་འགྱུར་ཉིད་དུ་རྣམ་པར་གནས། །ཞེས་པ་ནི་ཡང་དག་པར་སྦྱར་བ་བྱས་པའོ། མྱང་འདས་ཐིག་ལེ་ཞེས་པ་ནི་ཚེག་དྲག་གོ། །རབ་ཏུ་བསྐོར་ཞེས་པ་ནི་འོད་ཀྱི་དཀྱིལ་འཁོར་དུ་གནས་པའོ། །སྒེག་མོ་ལ་སོགས་པ་ནི་སྔོན་བཞིན་ཡང་ངོ་། །རྡོ་རྗེ་ཆགས་པའི་
དཀྱིལ་འཁོར་ལ་ཡང་ཕྱག་བཞིན་ཞེས་པ་ནི་གཡོན་པས་གཞུ་འཛིན་གཡས་པས་མདའ་འཕེན་པའོ། །གཡོན་གཞན་གྱིས་བསྙེམས་པ་དང་བཅས་པ་གཡས་ཀྱིས་མཆོག་སྦྱིན་པའོ། །སྔགས་ཀྱི་ཕྲེང་བས་རྣམ་པར་བརྒྱན། །ཞེས་པ་ནི་འོད་ཀྱི་དཀྱིལ་འཁོར་དུ་ཧོ་ཡིག་གི་ཕྲེང་བས་རྣམ་པར་མཛེས་པའོ། །མེ་
ཏོག་མདས་ནི་ཡོངས་སུ་བསྐོར། །ཞེས་པ་ནི་ངོས་བཞི་པོ་རྣམས་སུ་མེ་ཏོག་གི་<མངའ་,མདའ་>རྣམས་ཀྱིས་ཡོངས་སུ་བསྐོར་བའོ། །སྒེག་མོ་ལ་སོགས་པ་དེ་དག་ཀྱང་བལྟ་བར་བྱའོ། །འཆད་པར་འགྱུར་བའི་རྡོ་རྗེ་ཁུ་ཚུར་གྱི་དཀྱིལ་འཁོར་གྱི་མཐར་ཐུག་པ་རྣམས་སུ་གང་མ་བརྗོད་པ་དེ་དང་དེ་དག་གི་རྒྱུད་ཀྱང་དབང་དུ་བྱས་
པའོ། །རྡོ་རྗེ་ལེགས་པའི་དཀྱིལ་འཁོར་ལ་ཡང་ཧ་ཡིག་གི་སྔོན་མ། སེམས་ཅན་དོན་ནི་རབ་སྒྲུབ་བྱེད། །ཞེས་པ་ས་ཡིག་གོ། །ཐིག་ལེ་གཉིས་ནི་ཚེག་དྲག་གོ། །སངས་རྒྱས་ཐམས་ཅད་མཉམ་པར་སྤྱོད། །ཅེས་པ་ནི་སངས་རྒྱས་ཐམས་ཅད་བསྔགས་པར་བྱའོ། །རྡོ་རྗེ་གཟི་བརྗིད་ཀྱི་དཀྱིལ་འཁོར་དུ་ཡང་། ཀུན་
ན་སངས་རྒྱས་ཉིད་མཚུངས་པ། །ཞེས་པ་ནི་ཐམས་ཅད་དུ་སངས་རྒྱས་ཉིད་སྦྱིན་པའོ། །དབྱངས་ཀྱི་བཅུ་གཅིག་པ་ནི་ཨ་ཡིག་གོ། །སྔགས་ཀྱི་ཕྲེང་བས་ཡོངས་སུ་བསྐོར། །ཞེས་པ་ནི་འོད་ཀོར་ལ་རང་གི་སྔགས་ཀྱི་ཡི་གེའི་ཕྲེང་བས་བསྐོར་བའོ། །ཕྱག་རྒྱའི་མཚན་མ་ཞེས་པ་ནི་ཕྱག་གཉིས་ཀྱིས་ཉི་མའི་དཀྱིལ་
འཁོར་དང་རིན་པོ་ཆེའི་དཀྱིལ་འཁོར་འཛིན་པའོ། །ངོས་བཞི་པོ་རྣམས་སུ་ཡང་དེ་ཁོ་ནས་ཡོངས་སུ་བསྐོར་བའོ། །སངས་རྒྱས་ཐམས་ཅད་མཆོད་ནས་ཞེས་པ་ནི་བསྡུ་བ་ལ་སོགས་པ་སྔོན་མ་ཅན་ནི་ལྷག་མའོ། །རྡོ་རྗེ་རྒྱལ་མཚན་གྱི་དཀྱིལ་འཁོར་ལ་ཡང་རིན་ཆེན་ཏོག་གི་དཀྱིལ་འཁོར་ནི་རིན་པོ་ཆེའི་དཀྱིལ་འཁོར་རོ། །