བ་དང་། །མི་དགེ་ལས་ལམ་བཅུ་པོ་དང་། །ཡང་ན་ལས་རྣམས་བཅུ་ཡི་རྒྱུ། །མི་དགེ་བ་ནི་གསུམ་པོ་ཡིན། །མི་དགེ་བའི་རྩ་བ་གསུམ་གང་ཞེ་ན། གསུམ་ནི་ཆགས་པ་མི་དགེ་བའི་རྩ་བ་དང་། ཞེ་སྡང་མི་དགེ་བའི་རྩ་བ་དང་། གཏི་མུག་མི་དགེ་བའི་རྩ་བའོ། །
ཆགས་པ་མི་དགེ་བའི་རྩ་བ་གང་ཞེ་ན། སྨྲས་པ། འདོད་ཆགས་པ་དང་། ཀུན་དུ་འདོད་ཆགས་པ་དང་། ཀུན་དུ་ཞེན་པ་དང་། ཆུམས་པ་དང་། ལྷག་པར་ཞེན་པ་དང་། སྲེད་པ་དང་། ཚོལ་བ་དང་། འདོད་པ་དང་། བརྒྱལ་བ་དང་། ཞེན་པ་དང་། ཡོངས་སུ་ཞེན་པ་དང་། ནང་གི་
འཆིང་བ་དང་། དོན་དུ་སྒྲུབ་པ་དང་། བརྣབ་སེམས་དང་། སྡུག་བསྔལ་དང་། ཀུན་འབྱུང་བ་ལ་ཆགས་པ་དང་། ཆགས་པ་ལས་བྱུང་བ་གང་ཡིན་པ་འདི་ནི་ཆགས་པ་ཞེས་བྱའོ། །མི་དགེ་བའི་རྩ་བ་གང་ཞེ་ན། སྨྲས་པ། ཆོས་དེ་མི་དགེ་བ་ཡིན་ལ། དེ་ནི་མི་དགེ་བའི་ཆོས་མང་
པོའི་རྩ་བ་གང་ཡིན་པས་ན། དེའི་ཕྱིར་དེ་ནི་ནད་ཀྱི་རྩ་བ་དང་། འབྲས་ཀྱི་རྩ་བ་དང་། ཟུག་རྔུའི་རྩ་བ་དང་། སྡིག་པའི་རྩ་བ་དང་། རྣམ་པར་མ་དག་པའི་རྩ་བ་དང་། ཀུན་ནས་ཉོན་མོངས་པའི་རྩ་བ་དང་། རྣམ་པར་བྱང་བ་མ་ཡིན་པའི་རྩ་བ་དང་། ཡོངས་སུ་བྱང་བ་མ་ཡིན་པའི་རྩ་བ་ཡིན་
ཏེ། དེ་བས་ན་ཆགས་པ་མི་དགེ་བའི་རྩ་བ་ཞེས་བྱའོ། །ཞེ་སྡང་མི་དགེ་བའི་རྩ་བ་ཞེས་བྱ་བ་ལ་ཞེ་སྡང་གང་ཞེ་ན། སྨྲས་པ། སེམས་ཅན་རྣམས་ལ་ཀུན་ནས་མནར་སེམས་དང་། ཐ་བ་དང་། ཁོང་ཁྲོ་བ་དང་། གནོད་སེམས་དང་། གནོད་སེམས་སུ་བྱེད་པ་དང་། གནོད་སེམས་སུ་
གྱུར་པ་དང་། སྡང་བ་དང་། རབ་ཏུ་སྡང་བ་དང་། སེམས་ཀྱིས་སྡང་བ་གང་ཡིན་པ་དང་། སེམས་ཅན་རྣམས་ལ་མི་མཐུན་པར་བྱེད་པ་དང་། སྡང་བ་དང་། སྡང་བར་བྱེད་པ་དང་སྡང་བར་གྱུར་པ་གང་ཡིན་པ་འདི་ནི་ཞེ་སྡང་བ་ཞེས་བྱའོ། །མི་དགེ་བའི་རྩ་བ་ཞེས་བྱ་བ་གང་ཞེ་ན། སྨྲས་པ།
ཆོས་དེ་མི་དགེ་བ་ཡིན་པ་ནས་རྒྱས་པར་ཡོངས་སུ་བྱང་བ་མ་ཡིན་པའི་རྩ་བ་ཞེས་བྱ་བའི་བར་དུ་སྦྱར་ཏེ། དེ་བས་ན་ཞེ་སྡང་མི་དགེ་བའི་རྩ་བ་ཞེས་བྱའོ། །གཏི་མུག་མི་དགེ་བའི་རྩ་བ་ཞེས་བྱ་བ་ལ། གཏི་མུག་གང་ཞེ་ན། སྨྲས་པ། སྔོན་གྱི་མཐའ་མི་ཤེས་པ་དང་། ཕྱི་མའི་མཐའ་མི་ཤེས་