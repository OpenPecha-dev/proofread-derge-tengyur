སྒྲུབ་པ་ནི་རུང་ན། བུམ་པ་ལ་སོགས་པ་རྐྱེན་དང་བཅས་པ་ལས་སྐྱེ་བ་དག་ངོ་བོ་ཉིད་ལས་སྐྱེ་བ་མ་ཡིན་པར་གཉི་ག་ལ་གྲུབ་བཞིན་དུ་དེ་དག་ངོ་བོ་ཉིད་ལས་སྐྱེ་བ་མེད་པར་སྒྲུབ་པ་ནི་གྲུབ་པ་ལ་སྒྲུབ་པའི་སྐྱོན་ཆགས་པ་ཡིན་པའི་ཕྱིར་རོ་ཞེས་ཟེར་རོ། །དེ་སྐད་ཅེས་ཟེར་བ་དེའི་ལན་དུ།
འདིར་འགྲེལ་པ་བྱེད་པ་ཉིད་ཀྱིས། ཐམས་ཅད་ལས་ཐམས་ཅད་སྐྱེ་བར་བཀག་པའི་ཕྱིར། དེ་ནི་རིགས་པ་མ་ཡིན་ནོ་ཞེས་སྨྲས་ཏེ། འདིས་ནི་དབུ་མ་པས་དོན་དམ་པར་རྐྱེན་ཐམས་ཅད་ལས་འབྲས་བུ་ཐམས་ཅད་སྐྱེ་བ་བཀག་པའི་ཕྱིར། འཇུག་སྟོབས་ཅན་དག་ན་རེ། གྲུབ་པ་
ལ་སྒྲུབ་བོ་ཞེས་ཟེར་བ་དེ་ནི་རིགས་པ་མ་ཡིན་ནོ་ཞེས་སྟོན་ཏོ། །དེ་ལ་ཐམས་ཅད་ལས་ཞེས་བྱ་བ་ནི་རྐྱེན་ཐམས་ཅད་ལས་ཏེ། མེར་མེར་པོ་ལ་སོགས་པའི་མཚན་ཉིད་དང་། ས་བོན་ལ་སོགས་པའི་མཚན་ཉིད་དང་། འཇིམ་པ་དང་། དབྱུ་གུ་དང་། འཁོར་ལོ་ལ་སོགས་པའི་མཚན་
ཉིད་དང་། རྒྱུ་སྤུན་ལ་སོགས་པའི་མཚན་ཉིད་དང་། རྒྱུ་མེད་པའི་མཚན་ཉིད་ཐམས་ཅད་ལས་སོ། །ཐམས་ཅད་ཅེས་བྱ་བ་ནི་འབྲས་བུ་ཐམས་ཅད་དེ་སྐྱེ་མཆེད་རྣམས་དང་། མྱུ་གུ་དང་། བུམ་པ་དང་། སྣམ་བུ་དང་། སབ་མ་ལ་སོགས་པ་ཐམས་ཅད་དོ། །སྐྱེ་བ་བཀག་པའི་ཕྱིར་
ཞེས་བྱ་བ་ནི་དབུ་མ་པས་དོན་དམ་པར་རོ། །དེ་ནི་རིགས་པ་མ་ཡིན་ཞེས་བྱ་བ་ནི་འཇུག་སྟོབས་ཅན་དག་ན་རེ། གྲུབ་པ་ལ་སྒྲུབ་བོ་ཞེས་ཟེར་བ་དེ་ནི་རིགས་པ་མ་ཡིན་ནོ། །གཞན་ཡང་འཇུག་སྟོབས་ཅན་དག་གིས་ཡོངས་སུ་བརྟགས་པ་མེར་མེར་པོ་དང་མྱུ་གུ་ལ་སོགས་པ་རྐྱེན་མེད་པ་
ལས་སྐྱེ་བར་སྨྲས་པ་དེ་དག་ནི་ཀུན་རྫོབ་ཏུ་རྒྱུ་དང་བཅས་པ་ལས་སྐྱེ་བ་ཁོ་ནར་ངེས་ཏེ་སྐྱེ་བ་ཅན་ཡིན་པའི་ཕྱིར། བདེ་བ་དང་། སྡུག་བསྔལ་དང་། ཐེ་ཚོམ་དང་། ཡང་དག་པའི་ཤེས་པ་ལ་སོགས་པའི་རྒྱུ་ཅན་ཡིན་པའི་ཕྱིར། དཔེར་ན་བུམ་པ་དང་སྣམ་བུ་ལ་སོགས་པ་བཞིན་ཏེ།
དཔེར་ན་བུམ་པ་དང་སྣམ་བུ་ལ་སོགས་པ་སྐྱེ་བ་ཅན་ཡིན་པའི་ཕྱིར། ཀུན་རྫོབ་ཏུ་རྒྱུ་དང་བཅས་པ་ལས་སྐྱེ་བ་དེ་བཞིན་དུ་མེར་མེར་པོ་དང་མྱུ་གུ་ལ་སོགས་པ་ཡང་སྐྱེ་བ་ཅན་ཡིན་པའི་ཕྱིར། ཀུན་རྫོབ་ཏུ་རྒྱུ་དང་བཅས་པ་ལས་སྐྱེ་བ་ཁོ་ནར་འགྱུར་རོ། །དེ་ལྟར་རེ་ཞིག་ངོ་བོ་ཉིད་ལས་སྐྱེ་བ་