ཀྱི་མིང་དབང་ཕྱུག་ཅེས་བྱའོ་ཞེས་སྨྲ་བར་མི་ནུས་ཏེ། འདི་ལྟར་གཞན་དབང་ཕྱུག་ལས་ཡིན་པར་མི་འདོད་པའི་ཕྱིར་རོ། །གཞན་ཡང་ཁྱོད་ཀྱིས་ཐོག་མ་མེད་པའི་དུས་ཀྱི་ལས་དང་། ཉོན་མོངས་པའི་མཚན་ཉིད་ཇི་སྐད་སྨྲས་པའི་རྒྱུ་ཡིན་པ་དེ་ལྟར་ཡོངས་སུ་མ་ཤེས་པས། བསྐལ་
པའི་དང་པོ་ནས་དབང་ཕྱུག་འཇིག་རྟེན་གསུམ་གྱི་བྱེད་པ་པོ་ཉིད་དུ་བརྟགས་ལ། ཁྱོད་བདག་ཅེས་བྱ་བ་ནི་མ་བྱས་པར་འདོད་པས་དེའི་ཕྱིར་དབང་ཕྱུག་ཐམས་ཅད་ཀྱི་བྱེད་པ་པོ་ཉིད་མ་ཡིན་ནོ། །བདག་དེ་ལ་ཡང་བློ་དང་། བདེ་བ་དང་། སྡུག་བསྔལ་དང་། འདོད་པ་དང་། ཞེ་སྡང་དང་།
ཆོས་དང་། ཆོས་མ་ཡིན་པ་ལ་སོགས་པའི་ཡོན་ཏན་དག་ཀྱང་ཡོད་ལ། དབང་ཕྱུག་ལུས་གང་གིས་བདེ་བ་དང་སྡུག་བསྔལ་དམིགས་པའི་ལུས་དེ་ཡང་ཆོས་དང་ཆོས་མ་ཡིན་པའི་རྒྱུས་མངོན་པར་གྲུབ་པ་ཡིན་པས། དེའི་ཕྱིར་ཇི་ལྟར་དབང་ཕྱུག་དང་བདག་གི་ལུས་ཆོས་དང་ཆོས་མ་
ཡིན་པའི་རྒྱུ་ལས་སྐྱེ་བ་དེ་བཞིན་དུ། སེམས་ཅན་ཐམས་ཅད་ཀྱི་བསྐལ་པ་དང་པོའི་ལུས་ཀྱང་སྔོན་བྱས་པའི་ཆོས་དང་ཆོས་མ་ཡིན་པའི་རྒྱུ་ལས་འབྱུང་བར་འགྱུར་ཏེ། བདེ་བ་དང་སྡུག་བསྔལ་འབྱུང་བའི་རྒྱུ་ཡིན་པའི་ཕྱིར། དཔེར་ན་ད་ལྟར་སེམས་ཅན་རྣམས་ཀྱི་ལུས་གང་ཡིན་པ་བཞིན་
ནོ། །གཞན་ཡང་དབང་ཕྱུག་གི་ཡོན་ཏན་བརྒྱད་སྨྲས་པ་གང་ཡིན་པ་དེ་ཡང་ཅི་བསོད་ནམས་ཀྱིས་ཐོབ་བམ། འོན་ཏེ་བསོད་ནམས་མེད་པས་ཐོབ། །གལ་ཏེ་བསོད་ནམས་ཀྱིས་དེ་ཐོབ་ན་ནི་དེས་ན་བསོད་ནམས་ལ་རག་ལུས་པའི་ཕྱིར། དབང་ཕྱུག་དེ་འཇིག་རྟེན་གསུམ་སྐྱེ་བའི་རྒྱུ་མ་
ཡིན་ཏེ། དཔེར་ན་སེམས་ཅན་བསོད་ནམས་དང་ལྡན་པ་གཞན་བཞིན་ནོ། །འོན་ཏེ་བསོད་ནམས་མེད་པས་དེ་འཐོབ་པར་འདོད་ན་ནི། དེས་ན་དབང་ཕྱུག་རྒྱུ་མ་ཡིན་ཏེ། དཔེར་ན་བསོད་ནམས་མེད་པ་གཞན་བཞིན་ནོ། །གཞན་ཡང་འདི་ལ་ཁྱོད་ཀྱི་དབང་ཕྱུག་དེ་ཅི་ཤེས་པ་ཡོད་དམ།
འོན་ཏེ་ཤེས་པ་མེད་པ་ཡིན། །གལ་ཏེ་ཤེས་པ་ཡོད་པར་འདོད་ན་ནི། དེས་ན་ས་དང་། རི་དང་། ལུང་དང་། ཨནྡ་རྙིལ་དང་། བོང་བ་དང་། ཤིང་ལ་སོགས་པ་ཡོ་བྱད་རྣམས་ཀྱང་ཤེས་པ་ཡོད་པ་ཉིད་ཡིན་པར་ཐལ་བར་འགྱུར་ཏེ། འདི་ལྟར་རྒྱུའི་ངོ་བོ་ཉིད་ཁོ་ན་བཞིན་དུ་འབྲས་བུ་