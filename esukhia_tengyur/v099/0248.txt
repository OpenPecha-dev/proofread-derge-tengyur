གནས་པ་དག་དང་རྒྱུ་བ་དང་། །འབྱུང་པོ་ཀུན་གྱིས་རྗེད་པས་ན། །དེས་ན་མཆོད་པར་བྱ་བ་ཡིན། །ཞེས་ཇི་སྐད་སྨྲས་པ་བཞིན་ཏེ། དེས་ནི་འབྱུང་པོ་ཐམས་ཅད་ཀྱིས་མཆོད་པར་བྱ་བ་བསྟན་ཏོ། །ཡོན་ཏན་བྱེད་པ་ཞེས་བྱ་བ་འདིས་ནི་ཡོན་ཏན་འདོད་དགུར་ལྡན་ཏེ། སྙིང་སྟོབས་རྡུལ་
དང་མུན་པ་གསུམ། །དེ་དག་གང་ལ་གནས་གྱུར་པ། །མིག་འབྱེད་ཙམ་གྱིས་བྱེད་འགྱུར་བས། །དེས་ན་འདོད་དགུར་ལྡན་ཞེས་བྱ། །ཞེས་ཇི་སྐད་སྨྲས་པ་བཞིན་ཏེ། དེས་ནི་ཡོན་ཏན་ཐམས་ཅད་འདོད་དགུར་བྱེད་པ་བསྟན་ཏོ། །ཤིན་ཏུ་ཞི་བ་ཐོབ་ཅེས་བྱ་བ་འདིས་ནི་ཡོན་ཏན་
དགའ་མགུར་གནས་པ་བསྟན་ཏོ། །ཐར་པའམ་ཡང་ན་ལྷ་ཡི་ལུས། །གང་དུ་བདག་ཉིད་འདོད་པ་དག །ཐམས་ཅད་འདོད་པས་ཐོབ་འགྱུར་བས། །དེས་ན་དགའ་མགུར་གནས་ཞེས་བྱ། །ཞེས་ཇི་སྐད་སྨྲས་པ་བཞིན་ཏེ། དེས་ནི་མཐོ་རིས་དང་ཐར་པ་གང་འདོད་པ་ཐོབ་པ་བསྟན་
དགའ་མགུར་གནས་པ་བསྟན་ཏེ། སྐྱེ་བ་པོ་འདི་ཤེས་པ་ཡོད་མིན་ཏེ། །ཞེས་བྱ་བས་ནི་སྲོག་ཆགས་རྣམས་ལ་དབང་ཕྱུག་མེད་པ་བསྟན་ཏོ། །བདག་གི་བདེ་སྡུག་བདག་ལ་རང་དབང་མེད། །ཅེས་བྱ་བ་ནི་སྐྱེ་བོ་དེ་ཁོ་ནར་མ་མཐོང་བ་དེ་ལ་བདག་གི་བདེ་བ་དང་། སྡུག་བསྔལ་བསྐྱེད་
པ་དང་། དབྲི་བའི་མཐུ་མེད་དོ་ཞེས་བྱ་བའི་ཐ་ཚིག་གོ། །འོ་ན་གང་གི་མཐུས་བདེ་བ་དང་སྡུག་བསྔལ་འཐོབ་པར་འགྱུར་ཞེ་ན། དེའི་ཕྱིར། དབང་ཕྱུག་གིས་བཏང་ཡང་ན་གཡང་ས་འམ། །མཐོ་རིས་དག་ཏུ་འགྲོ་བ་ཁོ་ནར་འགྱུར། །ཞེས་བྱ་བ་སྨྲས་ཏེ། འདིས་ནི་དབང་
ཕྱུག་གིས་བཏང་བས་སེམས་ཅན་རྣམས་ངན་སོང་དང་མཐོ་རིས་དག་ཏུ་འགྲོ་བར་འགྱུར་རོ་ཞེས་ཟེར་བ་བསྟན་ཏོ། །དེ་ལ་དབང་ཕྱུག་གིས་བཏང་ཞེས་བྱ་བ་ནི་དབང་ཕྱུག་རྒྱུར་འདོད་པ་ཡིན་ནོ། །གཡངས་ཞེས་བྱ་བ་ནི་ངན་སོང་གསུམ་གྱི་མཚན་ཉིད་དོ། །མཐོ་རིས་ཞེས་བྱ་བ་ནི་ལྷ་དང་མིའོ། །
འགྲོ་བ་ཁོ་ནར་འགྱུར་ཞེས་བྱ་བ་ནི་དབང་ཕྱུག་གི་རྒྱུས་འགྲོ་བ་ཁོ་ནར་འགྱུར་རོ་ཞེས་ཟེར་བ་ཡིན་ནོ། །དེ་སྐད་ཅེས་ཟེར་བ་དེའི་ལན་དུ། འདིར་འགྲེལ་པ་བྱེད་པ་ཉིད་ཀྱིས། དེ་ནི་དམ་བཅས་པ་ཙམ་སྟེ། དབང་ཕྱུག་ནི་ཀུན་རྫོབ་ཏུ་ཡང་འགྲོ་བ་མཐའ་དག་སྐྱེ་བའི་རྒྱུ་ཡིན་པར་མི་རུང་སྟེ། ལ་ལའི་