ཅད་སྐད་ཅིག་གཅིག་ལ་འཇིག་པའི་ངང་ཅན་ཡིན་པས་འོང་བ་དང་འགྲོ་བ་མེད་དོ་ཞེས་གྲུབ་པའི་མཐའ་ལས་གསུངས་པའི་ཕྱིར་དང་། དོན་དམ་པར་ཡང་སློབ་དཔོན་ཉིད་ཀྱིས་འོང་བ་དང་འགྲོ་བ་བརྟག་པའི་སྐབས་ནས་འོང་བ་དང་འགྲོ་བ་དགག་པ་མཛད་པའི་ཕྱིར་རོ། །དེ་ལྟར་
དངོས་པོ་ཁ་ཅིག་དོན་དམ་པར་བཀག་པ་དང་། ཁ་ཅིག་ཐ་སྙད་དུ་བཀག་པ་དང་། ཁ་ཅིག་གཉི་གར་བཀག་པའི་ཚུལ་དུ་བཤད་པ་འདི་ནི། འཇིག་རྟེན་དང་འགལ་བ་སྤང་བའི་ཕྱིར་དང་། ལུང་དང་འགལ་བ་སྤང་བའི་ཕྱིར་བཤད་པ་ཡིན་ཏེ། འདི་ལྟར་ཁ་ཅིག་དངོས་པོ་རྣམས་ཀུན་རྫོབ་ཏུ་བཀག་པར་འདོད་པ་ནི་འཇིག་རྟེན་དང་འགལ་བ་ཡིན་
ལ། ཁ་ཅིག་དངོས་པོ་རྣམས་དོན་དམ་པར་བཀག་པར་འདོད་པའི་ལུང་དང་འགལ་བ་ཡིན་པའི་ཕྱིར་རོ། །གཞན་མ་ཡིན་པ་ནི་འདིར་ཐམས་ཅད་དོན་དམ་པར་བཀག་སྟེ་ངེས་པར་གཟུང་བའི་ཕྱིར་རོ། །གཞན་དུ་ཡང་མི་འགལ་ཏེ། ཁྱད་པར་གྱི་གཞིའི་ཁྱད་པར་ཇི་སྐད་བསྟན་པ་ལ་འགལ་བ་མེད་པའི་ཕྱིར་དང་།
མཛད་པ་པོས་བསྟན་པ་ཉིད་ཀྱིས་བཞེད་པ་མཆོག་ཡིན་པའི་ཕྱིར་རོ་ཞེས་ཟེར་རོ་ཞེས་བྱ་བ་ལ། གཞན་མ་ཡིན་པ་ནི་ཞེས་བྱ་བ་ནི་གཞན་མ་ཡིན་པས་རང་ཉིད་ཡིན་ཏེ། འགྲེལ་པ་བྱེད་པ་ཉིད་ཡིན་ནོ། །དེའི་ཕྱིར་འགྲེལ་པ་བྱེད་པ་ཉིད་ནི་འདིར་འགག་པ་དང་། སྐྱེ་བ་ལ་སོགས་པ་དགག་པ་ནི་ཐམས་
ཅད་དོན་དམ་པར་བཀག་པ་པ་ཡིན་ནོ་ཞེས་ཟེར་བར་སྦྱར་རོ། །འདིར་ཞེས་བྱ་བ་ནི་འགག་པ་དང་སྐྱེ་བ་ལ་སོགས་པ་དགག་པའི་སྐབས་འདིར་རོ། །ཐམས་ཅད་ཅེས་བྱ་བ་ནི་འགག་པ་དང་སྐྱེ་བ་ལ་སོགས་པ་ཐམས་ཅད་དོ། །དོན་དམ་པར་བཀག་སྟེ་ཞེས་བྱ་བ་ནི་དོན་དམ་པར་འགག་པ་དང་སྐྱེ་བ་ལ་
སོགས་པ་མེད་པ་ཡིན་ཏེ། ཅིའི་ཕྱིར་ཞེ་ན། གང་གི་ཚེ་སློབ་དཔོན་དོན་དམ་པའི་མཚན་ཉིད་རྟོགས་པར་མཛད་པ་དེའི་ཚེ་ན་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་བསྟན་པ་འདིར་དངོས་པོ་རྣམས་ཀྱི་འགག་པ་དང་། སྐྱེ་བ་དང་། ཆད་པ་དང་། རྟག་པ་དང་། འོང་བ་དང་། འགྲོ་བ་དང་། དོན་ཐ་དད་པ་དང་།
དོན་གཅིག་པ་ཞེས་བྱ་བ་དག་དགག་པར་བཞེད་པའི་ཕྱིར་རོ་ཞེས་ཟེར་རོ། །ཅིའི་ཕྱིར་དེ་དག་ཐམས་ཅད་དོན་དམ་པར་དགག་ཅེ་ན། དེའི་ཕྱིར་ངེས་པར་གཟུང་བའི་ཕྱིར་རོ་ཞེས་བྱ་བ་སྨྲས་ཏེ། འདི་ལྟར་ཚིག་ཐམས་ཅད་ནི་གདོན་མི་ཟ་བར་ངེས་པར་གཟུང་བར་བྱ་བ་ཡིན་ལ། ངེས་པར་གཟུང་བར་བྱ་བ་དེ་ཡང་དོན་