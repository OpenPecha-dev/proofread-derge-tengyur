པ་ནི་བར་དུ་ཆད་ཅིང་མི་འབྱུང་བ་སྟེ་དེ་ནི་ཆད་པ་ཞེས་བྱའོ། །རྟག་པ་ཞེས་བྱ་བ་ནི་དུས་ཐམས་ཅད་དུ་གནས་པའོ་ཞེས་བྱ་བ་ནི་གང་ལ་དུས་ཐམས་ཅད་དུ་གནས་པའི་ངང་ཚུལ་ཡོད་པ་སྟེ། རྣམ་པ་གང་གིས་སྔོན་ཉེ་བར་མཚོན་པར་གྱུར་པའི་རྣམ་པ་དེ་ཉིད་ཀྱིས་ཕྱིས་ཀྱང་ཉེ་བར་མཚོན་པར་
འགྱུར་ཞིང་མི་འགྱུར་བ་དེ་ནི་རྟག་པ་ཞེས་བྱའོ། །འོང་བ་ཞེས་བྱ་བ་ནི་ཚུར་འོང་བའོ་ཞེས་བྱ་བ་ནི་ཡུལ་ཐག་རིང་པོ་ནས་ཡུལ་ཐག་ཉེ་བར་ཚུར་འོང་བ་ནི་འོང་བ་ཞེས་བྱའོ། །འགྲོ་ཞེས་བྱ་བ་ནི་ཕར་འགྲོ་བའོ་ཞེས་བྱ་བ་ནི་ཡུལ་ཐག་ཉེ་བ་ནས་ཡུལ་ཐག་རིང་པོར་ཕར་འགྲོ་བ་ནི་འགྲོ་ཞེས་བྱའོ། །ཐ་དད་དོན་ཞེས་བྱ་བ་
ནི་དོན་ཐ་དད་པའོ་ཞེས་བྱ་བ་ནི་ཁ་དོག་དང་སྒྲ་སྐད་དང་། རྣམ་པ་དང་ཡོན་ཏན་དག་གིས་དོན་ཐ་དད་པ་སྟེ། དཔེར་ན་ཆུ་ལ་མེ་ལྟ་བུ་དེ་ནི་དོན་ཐ་དད་པ་ཞེས་བྱའོ། །དོན་གཅིག་ཅེས་བྱ་བ་ནི་དོན་ཐ་མི་དད་པ་སྟེ་གཞན་མ་ཡིན་པ་ཞེས་བྱ་བ་གང་ཡིན་པའོ་ཞེས་བྱ་བ་ནི་གང་ལ་ཁ་དོག་དང་སྒྲ་སྐད་དང་རྣམ་པ་དང་ཡོན་
ཏན་དག་གིས་དོན་ཐ་དད་པ་མེད་པ་སྟེ། དཔེར་ན་ཆུ་ལ་མེ་ལྟ་བུ་མ་ཡིན་པ་དེ་ནི་དོན་གཅིག་ཅེས་བྱའོ། །དེ་ལ་འགག་པ་མེད་པ་ཞེས་བྱ་བ་ནི་འདི་ལ་འགག་པ་ཡོད་པ་མ་ཡིན་པའོ་ཞེས་བྱ་བས་ཇི་སྐད་བསྟན་ཞེ་ན། འཇིག་པ་དང་མེད་པ་དང་ཉམས་པ་ཞེས་བྱ་བའི་སྒྲས་བསྟན་པའི་འགག་པ་གང་ཡིན་པ་དེ་ནི་ཆོས་
ཀྱི་དེ་ཁོ་ན་རྟོགས་པ་མེད་པའི་ཚུལ་གྱིས་རྟོགས་པ་འདི་ལ་མེད་པའོ། །འདི་ལྟར་དེ་ལ་ནི་རྟོགས་པར་བྱ་བ་ཅུང་ཟད་ཀྱང་མེད་དེ། ལུང་ལས། དེ་ལ་ཆོས་རྡུལ་ཙམ་ཡང་དམིགས་སུ་མེད་པ་དེས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཅེས་བྱའོ་ཞེས་ཇི་སྐད་གསུངས་པ་ལྟ་བུའོ། །དེའི་ཕྱིར་ཕྱི་རོལ་
ལམ་ནང་ངམ་འཇིག་རྟེན་པའམ་འཇིག་རྟེན་ལས་འདས་པའི་ཆོས་འགའ་ལ་ཡང་འགག་པ་མེད་པ་དེ་དམིགས་སུ་མེད་པས་འགག་པ་མེད་པ་ཞེས་བྱའོ། །དོན་གཅིག་མིན་ཞེས་བྱ་བའི་བར་དུ་ཡང་འདི་ལ་དོན་གཅིག་པ་ཡོད་པ་མ་ཡིན་པའོ་ཞེས་བྱ་བས་ནི་འདི་སྐད་བསྟན་ཏེ། ཇི་ལྟར་འཇིག་པ་དང་།
མེད་པ་དང་། ཉམས་པ་ཞེས་བྱ་བའི་སྒྲས་བསྟན་པའི་འགག་པ་གང་དག་ཡིན་པ་དེ་ཆོས་ཀྱི་དེ་ཁོ་ན་རྟོགས་པ་མེད་པའི་ཚུལ་གྱིས་རྟོགས་པ་འདི་ལ་མེད་པ་དེ་བཞིན་དུ། སྐྱེ་བ་དང་། ཆད་པ་དང་། རྟག་པ་དང་། འོང་བ་དང་། འགྲོ་བ་དང་། དོན་ཐ་དད་པ་དང་། དོན་གཅིག་པ་ཞེས་བྱ་བའི་སྒྲས་བསྟན་