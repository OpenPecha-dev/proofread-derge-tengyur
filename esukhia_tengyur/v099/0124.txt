གིས་ཞེས་བྱ་བ་ནི་སློབ་དཔོན་རང་ལ་ངེས་པ་སྐྱེས་པ་དེའི་དབང་གིས་ཏེ། དེའི་དབང་གིས་ཇི་ལྟར་བདག་གིས་ཆོས་ཐམས་ཅད་ཀྱི་དེ་ཁོ་ན་རྟོགས་པ་དེ་ལྟར་སེམས་ཅན་གཞན་དག་ལ་ཡང་བསྟན་པར་བྱའོ་སྙམ་དུ་དགོངས་ནས། །བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་
མིན། །དངོས་པོ་གང་དག་གང་ན་ཡང་། །སྐྱེས་པ་ནམ་ཡང་ཡོད་མ་ཡིན། །ཞེས་བྱ་བ་གསུངས་ཏེ་ཞེས་བྱ་བར་སྦྱར་རོ། །འདི་སྐད་བསྟན་ཏེ། ཇི་ལྟར་བདག་གིས་རིགས་པ་དང་ལུང་དག་གིས་བརྟགས་པ་ན་དངོས་པོ་རྣམས་ཀྱི་སྐྱེ་བ་ཡང་དག་པར་རྗེས་སུ་མཐོང་ཞིང་དེ་ཁོ་ན་ཁོང་དུ་ཆུད་པར་དེ་ཁོ་ན་བཞིན་
ནོ། །སེམས་ཅན་རྣམས་ཀྱིས་ཀྱང་བསྒོམ་པའི་རྣམ་པ་འདི་ཉིད་ཀྱིས་དེ་ཁོ་ན་ཁོང་དུ་ཆུད་པར་བྱས། དེའི་ཕྱིར་བསྒོམ་པའི་རྣམ་པ་བསྟན་པ་དབུ་མའི་བསྟན་བཅོས་འདི་བསྟན་པར་བྱའོ་ཞེས་གསུངས་པ་ཡིན་ནོ། །འདི་ནི་དམ་བཅས་པའི་སྤྱི་བཀོད་པ་ཡིན་ནོ་ཞེས་བྱ་བ་ལ། འདི་ནི་ཞེས་བྱ་བ་ནི། བདག་
ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དག་གང་ན་ཡང་། །སྐྱེས་པ་ནམ་ཡང་ཡོད་མ་ཡིན། །ཞེས་གསུངས་པའི་ཚིག་ལེའུར་བྱས་པ་འདི་ནིའོ། །དམ་བཅས་པ་ཞེས་བྱ་བ་ནི་དངོས་པོ་རྣམས་བདག་ལས་སྐྱེ་བ་མེད་དོ་ཞེས་བྱ་བ་འདི་ནི་དམ་བཅས་པ་
གཅིག་གོ། །གཞན་ལས་སྐྱེ་བ་མེད་དོ་ཞེས་བྱ་བ་འདི་ནི་དམ་བཅས་པ་གཉིས་པའོ། །གཉིས་ལས་སྐྱེ་བ་མེད་དོ་ཞེས་བྱ་བ་འདི་ནི་དམ་བཅས་པ་གསུམ་པའོ། །རྒྱུ་མེད་པ་ལས་སྐྱེ་བ་མེད་དོ་ཞེས་བྱ་བ་འདི་ནི་དམ་བཅས་པ་བཞི་པའོ། །དམ་བཅས་པ་དེ་དག་གི་སྤྱི་ཞེས་བྱ་བ་ནི་ཉེ་བར་སྦྱར་བ་འམ་
བསྟན་པའོ། །དེ་ལ་ཅིའི་ཕྱིར་དམ་བཅས་པ་རྣམ་པ་བཞི་ཁོ་ན་བྱས་ཤིང་མང་དུ་མ་བྱས་ཤེ་ན། འདི་ལྟར་ཡ་མཚན་ཅན་དགུ་བཅུ་རྩ་དྲུག་པོ་དག་གྱེས་པ་ན་རྒོལ་བུ་སུམ་བརྒྱ་དྲུག་ཅུ་རྩ་གསུམ་དུ་གྱུར་པ་དེ་དག་ཐམས་ཅད་ཀྱང་ཕྱོགས་བཞི་པོ་འདིའི་ཁོངས་སུ་འདུས་ཤིང་། འདི་ལས་གཞན་པའི་
རྣམ་པ་ལྔ་པ་མེད་པས་དེའི་ཕྱིར་དམ་བཅས་པ་རྣམ་པ་བཞི་པོ་ཁོ་ན་མཛད་དོ། །དེ་ལ་རེ་ཞིག་བདག་ལས་མ་ཡིན་ཞེས་བྱ་བ་ཅི་ཞིག་ཅེ་ན་ཞེས་བྱ་བ་ནི་བདག་ལས་ཅི་ཞིག་མ་ཡིན་ཞེ་ན་ཞེས་འགྲོལ་བར་བྱེད་པ་ཉིད་ཀྱིས་དྲི་བའི་ཚིག་ཡིན་ནོ། །དེའི་ལན་དུ་འགྲེལ་པ་བྱེད་པ་ཉིད་ཀྱིས། སྐྱེས་པ་