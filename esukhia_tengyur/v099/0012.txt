བཞི་འམ་མཚན་ཉིད་གསུམ་མམ། མཚན་ཉིད་གཅིག་དང་ལྡན་པའི་དེ་ཁོ་ན་ཐུགས་སུ་ཆུད་ནས་བསྟན་ཏོ། །ཆོས་ཀྱི་དེ་ཁོ་ན་ནི་ཡི་གེ་མེད་པ་ཡིན་ན་ཇི་ལྟར་བསྟན་ཅེ་ན། ཚིག་གི་ཡུལ་མ་ཡིན་ཡང་དེ་ནི་སྒྲོ་བཏགས་ནས་བསྟན་ཏོ། །ཅིའི་ཕྱིར་བསྟན་ཅེ་ན། ས་ཀུན་གྱི་འབྱོར་བའི་ཕྱིར་བསྟན་ཏོ་ཞེས་རྣམ་
པར་བཤད་པ་ཡིན་ནོ། །དེ་ལྟར་བཅོམ་ལྡན་འདས་ལ་བདག་དང་གཞན་གྱི་དོན་བསམ་གྱིས་མི་ཁྱབ་པ་བླ་ན་མེད་པའི་འབྲས་བུ་དང་ལྡན་པའི་ཆོས་ཀྱི་དེ་ཁོ་ན་སྟོན་པ་ཉིད་ཀྱི་ཡོན་ཏན་བརྗོད་པས་སྟོད་པར་བྱེད་པ་དང་། བསྟན་བཅོས་ཀྱི་འབྲས་བུ་ཁྱད་པར་དང་བཅས་པ་དང་། དགོས་པ་དང་
བཅས་པ་དང་། གཞན་གྱིས་བཙལ་བའི་ཀླན་ཀ་བསལ་བའི་སྒོ་ནས་སྟོན་པར་བྱེད་པ་གང་ཡིན་པ་དེ་ནི་འགྲེལ་པ་བྱེད་པའི་མཁས་པ་ཉིད་ཡིན་ནོ། །གཞན་དག་ཕལ་ཆེར་སློབ་དཔོན་ལེགས་ལྡན་འབྱེད་ཀྱིས་རྣམ་པར་བཤད་པའི་བརྣག་པ་མི་བཟོད་པ་ན། གལ་ཏེ་འདིས་མདོ་མཛད་པས་རང་
གི་འགྲེལ་པ་ག་ལས་འཇིགས་མེད་དུ་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་གྱི་མཚན་ཉིད་གང་ཁོ་ན་བསྟན་པའི་མཚན་ཉིད་དེ་ཁོ་ན་སྟོན་ན་ནི་དེའི་ཕྱིར་དེ་དང་པོ་ཉིད་དུ་རྣམ་པར་བཤད་ཟིན་པས་བཏགས་པ་ལ་འཐག་པ་དང་འདྲ་བས་རྣམ་པར་བཤད་པ་བརྩམས་པ་འདི་མི་དགོས་སོ། །འོན་ཏེ་
དེར་མ་བཤད་པ་འདིར་འཆད་ན་ནི་དེ་ལྟར་ན་ཡང་མདོ་ལས་ལྷག་པ་རང་གི་བློས་རྣམ་པར་བཤད་པ་མི་རིགས་སོ་ཞེས་ཕྱིར་ཟློག་པར་བྱེད་པས་དེའི་ཕྱིར་འགྲེལ་པ་བྱེད་པས་དང་པོ་ཁོ་ནར་ཁོང་ནས་དབྱུང་བའི་ཕྱོགས་སྔ་མ་དེ་གཉིས་ཀ་བསལ་བའི་ཕྱིར། སློབ་དཔོན་གྱི་ཞལ་སྔ་ནས་
ཀྱིས་ཚིག་ལེའུར་བྱས་པ་དག་ཁོ་ན་རྗེས་སུ་དཔག་པ་དང་སུན་དབྱུང་བའི་གསལ་བ་དང་དེ་ཁོ་ན་དག་བསྟན་པ་དང་། ལྟ་བ་ངན་པའི་དྲ་བ་ཞི་བར་བྱེད་པ་དང་ལྡན་པ་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་བཀའ་སྩལ་མོད་ཀྱི། ཚངས་པ་མཚུངས་པར་སྤྱོད་པ་རྣམས་ལས་ཁ་ཅིག་གིས་མི་
རྟོགས་པས་དེའི་ཕྱིར་དེ་དག་གིས་རྟོགས་པར་བྱ་བར་འདོད་ནས་ལུང་ཇི་ལྟ་བ་བཞིན་དུ་དབུ་མའི་བསྟན་བཅོས་བཤད་པར་བྱའོ་ཞེས་བྱ་བ་སྨྲས་སོ། །དེ་ལ་སློབ་དཔོན་གྱི་ཞལ་སྔ་ནས་ཀྱིས་ཞེས་བྱ་བས་ནི་ང་རྒྱལ་སྤངས་པ་བསྟན་ཏོ། །ཚིག་ལེའུར་བྱས་པ་དག་ཅེས་བྱ་བ་ནི་དེ་དག་