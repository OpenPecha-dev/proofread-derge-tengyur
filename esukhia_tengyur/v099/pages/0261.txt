དོན་དུ་འཇིག་རྟེན་འབྱིན་པར་བྱེད་ན་ནི་དགའ་བ་སྐྱེ་བས་དེས་ན་དགའ་བ་ལ་རག་ལུས་པའི་ཕྱིར་དབང་ཕྱུག་མ་ཡིན་ནོ། །གཞན་ཡང་དབང་ཕྱུག་དེའི་དགའ་བ་སེམས་ཅན་དམྱལ་བ་རྣམས་ཀྱི་གཅད་པ་དང་། གཤེགས་པ་དང་། བསྲེག་པ་དང་། བཙོ་བ་ལ་སོགས་པའི་
སྡུག་བསྔལ་གྱིས་གཟིར་བ་དང་། དུད་འགྲོའི་སྐྱེ་གནས་སུ་སྐྱེས་པ་རྣམས་གཅིག་ལ་གཅིག་ཟ་བ་ལ་སོགས་པའི་འཇིགས་པ་དག་གིས་བདེ་བ་མ་ཐོབ་པ་དང་། །ཡི་དགས་རྣམས་ཀྱི་བཀྲེས་པ་དང་སྐོམ་པ་ལ་སོགས་པས་ཉམ་ཐག་པར་གྱུར་པ་དང་། མི་རྣམས་ཀྱི་སྐྱེ་བ་དང་། རྒ་བ་
དང་། ན་བ་དང་། འཆི་བ་དང་། སྡུག་པ་དང་བྲལ་བ་དང་། མི་སྡུག་པ་དང་ཕྲད་པ་དང་། མྱ་ངན་དང་། སྡུག་བསྔལ་གྱིས་ཉེན་པ་དག་ཕྱུང་བས་སྐྱེ་བར་འགྱུར་ན་ནི་དེ་སྲིན་པོ་ཡིན་པས་ཇི་ལྟར་ཞི་བར་འགྱུར། འོན་ཏེ་དེའི་དགའ་བ་ཉིད་སྙིང་རྗེ་ལས་སྐྱེ་བར་འགྱུར་ན་ནི་སྙིང་རྗེ་ལ་དེ་
ལྟ་བུའི་སྡུག་བསྔལ་འབྱིན་པ་མེད་དོ། །གཞན་ཡང་ཕྱུག་པོ་དང་། དབུལ་པོ་དང་། ནད་མེད་པ་དང་། ནད་མང་བ་དང་། གཏོང་ཕོད་པ་དང་། སེར་སྣ་ཅན་དང་། ཚེ་ཐུང་བ་དང་། ཚེ་རིང་བ་དང་། བླུན་པོ་དང་། མཁས་པ་དང་། ཆོས་དང་། ཚུལ་ཁྲིམས་ལ་སོགས་པའི་དབྱེ་
བས་འཇིག་རྟེན་འབྱིན་པར་བྱེད་པ་ལ་དགའ་བ་དང་སྙིང་རྗེ་མེད་དོ། །ཡང་ན་དབང་ཕྱུག་རྣམས་ཀྱི་ཀུན་དུ་སྤྱོད་པ་དེ་ལྟ་བུ་ཡིན་ཏེ། དཔེར་ན་རྒྱལ་པོ་དང་། དཔོན་པོ་དག་གལ་ཏེ་མ་ལེགས་པ་བྱེད་པ་ན་དེའི་གཡོག་འཁོར་རྣམས་མ་ནོགས་སོ་ཞེས་ཟེར་ཞིང་། དེ་སུས་ཀྱང་ཟློག་པར་མི་
བྱེད་པ་བཞིན་དུ་ཁྱོད་ཀྱང་དེ་དང་འདྲ་བ་ཡིན་ནོ། །གཞན་ཡང་འདི་ནི་བྱེད་པ་པོ་དང་བཅས་པ་གང་ཡིན་པ་དེ་ནི་དཔག་ཏུ་ཡོད་པར་སྣང་སྟེ། དཔེར་ན་རྫ་མཁན་གྱིས་བྱས་པའི་བུམ་པ་ནི་འདི་སྙེད་དོ། །ཐ་ག་པས་བཏགས་པའི་སྣམ་བུ་ནི་འདི་སྙེད་དོ་ཞེས་བྱ་བ་ལྟ་བུ་ཡིན་ན། འཇིག་རྟེན་གསུམ་ནི་
དཔག་ཏུ་མེད་པ་ཡིན་པས། དེའི་ཕྱིར་དབང་ཕྱུག་ནི་འཇིག་རྟེན་དཔག་ཏུ་མེད་པའི་བྱེད་པ་པོ་མ་ཡིན་ནོ། །སེམས་ཅན་མཐའ་ཡས་པ་སྣ་ཚོགས་ཀྱི་སེམས་བསྐྱེད་པའི་ལས་སྣ་ཚོགས་ནི་སེམས་ཅན་དང་སྣོད་ཀྱི་འཇིག་རྟེན་སྣ་ཚོགས་ཀྱི་རྒྱུ་ཉིད་དུ་རུང་ངོ་། །གཞན་ཡང་དབང་ཕྱུག་ལ་དད་པ་རྣམས་ས་