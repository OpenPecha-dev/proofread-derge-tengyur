ཚིགས་སུ་བཅད་པ་གཅིག་གིས་བསྟན་ཏེ། དེ་ལ། གང་ཞིག་ཕྲར་གྱུར་གཅིག་པུ་སྐྱེ་གནས་འདུག །ཅེས་བྱ་བ་འདིས་ནི་ཡོན་ཏན་ཕྲ་བ་བསྟན་ཏེ། ལག་པ་དག་དང་རྐང་པ་དང་། །མིག་དང་བཞིན་དང་ལུས་རྣམས་ཀྱི། །མང་པོ་བྱེད་ཅིང་འཇིག་བྱེད་པས། །
དེས་ན་ཕྲ་རབ་བརྗོད་པ་ཡིན། །ཞེས་ཇི་སྐད་སྨྲས་པ་དེ་བཞིན་ཏེ། དེས་ནི་སེམས་ཅན་གྱི་འཇིག་རྟེན་སྐྱེ་བ་དང་འཇིག་པར་བྱེད་པ་བསྟན་ཏོ། །དེ་ཡིས་འདི་ཀུན་སྐྱེ་ཞིང་འཇིག་པར་བྱེད། །ཅེས་བྱ་བ་འདིས་ནི་ཡོན་ཏན་ཡང་བསྟན་ཏེ། མཁའ་དང་རླུང་དང་ས་དང་ནི། །ཆུ་དང་མེ་དག་གནས་
བྱེད་ཅིང་། །སྡུད་པ་དང་ནི་རྒྱས་བྱེད་པས། །དེས་ན་ཡང་བར་བརྗོད་པ་ཡིན། །ཞེས་ཇི་སྐད་སྨྲས་པ་བཞིན་ཏེ། དེས་ནི་སྣོད་ཀྱི་འཇིག་རྟེན་སྐྱེ་བ་དང་། འཇིག་པར་བྱེད་པ་བསྟན་ཏོ། །དེ་ནི་དབང་བདག་ཅེས་བྱ་བ་འདིས་ནི་ཡོན་ཏན་བདག་པོར་གྱུར་པ་བསྟན་ཏེ། འབྱུང་པོ་ཀུན་ལ་དབང་
བྱེད་ཅིང་། །གནས་པ་དག་དང་རྒྱུ་བ་དག །གང་དག་གང་འདོད་དེ་བྱེད་པས། །དེས་ན་བདག་པོར་གྱུར་ཅེས་བྱ། །ཞེས་ཇི་སྐད་སྨྲས་པ་བཞིན་ཏེ། དེས་ནི་སེམས་ཅན་དང་སྣོད་ཀྱི་འཇིག་རྟེན་གཉི་ག་སྐྱེ་བ་དང་འཇིག་པར་བྱེད་པ་བསྟན་ཏོ། །མཆོག་སྦྱིན་ཞེས་བྱ་བ་འདིས་ནི་ཡོན་ཏན་དབང་
ཕྱུག་ཏུ་གྱུར་པ་བསྟན་ཏེ། བདག་ལ་རག་ལུས་རང་དབང་ཅན། །འགའ་ལའང་འཇིགས་པ་ཡོད་མིན་ཏེ། །ཐམས་ཅད་དབང་དུ་གྱུར་པས་ན། །དེས་ན་དབང་དུ་གྱུར་ཅེས་བྱ། །ཞེས་ཇི་སྐད་སྨྲས་པ་བཞིན་ཏེ། དེས་ནི་འབྱུང་པོ་ཐམས་ཅད་ལ་ཕན་འདོགས་པ་དང་གནོད་པ་བྱེད་པའི་དབང་
བྱེད་པ་བསྟན་ཏོ། །ལྷ་ཞེས་བྱ་བ་འདིས་ནི་ཡོན་ཏན་གར་ཡང་ཕྱིན་པ་བསྟན་ཏེ། ཡུལ་དང་བཟའ་བ་བཅའ་བ་དང་། །གཞན་ཡང་ཡིད་ཀྱིས་གང་བསམས་པ། ཡིད་ཀྱི་རྗེས་འགྲོ་མི་སྡོད་པས། །དེས་ན་གར་ཡང་ཕྱིན་ཞེས་བྱ། །ཞེས་ཇི་སྐད་སྨྲས་པ་བཞིན་ཏེ། དེས་ནི་ལྷ་རྣམས་ནི་ཡིད་
ཀྱིས་ཐམས་ཅད་འགྲུབ་ལ། རྒྱལ་པོ་རྣམས་ནི་ཚིག་གིས་ཐམས་ཅད་འགྲུབ། རྣལ་འབྱོར་པ་རྣམས་ནི་སེམས་བསྐྱེད་པ་ཙམ་གྱིས་ཐམས་ཅད་འགྲུབ་པའི་ཚུལ་བསྟན་ཏོ། །མཆོད་བྱ་ཞེས་བྱ་བ་འདིས་ནི་ཡོན་ཏན་མཆོད་པར་བྱེད་པ་བསྟན་ཏེ། འཇིག་རྟེན་གསུམ་ན་མཆོག་གྱུར་ཅིང་། །