ཕྱིར་དེ་ནི་མི་རུང་ངོ་ཞེས་ཟེར་བ་ལྟ་བུར་འགྱུར་རོ། །དེ་སྐད་སྨྲས་ན་དོན་ཇི་ལྟ་བུ་རྟོགས་པར་འགྱུར་ཞེ་ན། དེའི་ཕྱིར་སྒྲ་མི་རྟག་སྟེ་བྱས་པའི་ཕྱིར་བུམ་པ་བཞིན་ནོ་ཞེས་བྱ་བའི་དོན་དེ་རྟོགས་པར་འགྱུར་རོ་ཞེས་བྱ་བ་སྨྲས་ཏེ། གྲངས་ཅན་གྱིས་སྒྲ་བྱས་པ་རྟག་གོ་ཞེས་སྨྲས་པ་དེ་གླགས་ཡོད་པའི་ཚིག་ཡིན་པའི་ཕྱིར།
དེ་ལ་བྱེ་བྲག་པས་སྒྲ་བྱས་པ་ཡིན་པས་རྟག་ན་བུམ་པ་བྱས་པ་ཡང་ཅིའི་ཕྱིར་མི་རྟག་ཅེས་དེ་སྐད་སྨྲས་ན་དེས་དོན་ཇི་ལྟ་བུ་རྟོགས་པར་འགྱུར་ཞེ་ན། སྒྲ་ནི་མི་རྟག་སྟེ་བྱས་པའི་ཕྱིར་བུམ་པ་བཞིན་ནོ་ཞེས་བྱ་བའི་དོན་དེ་རྟོགས་པར་འགྱུར་རོ། །དེ་བཞིན་དུ་འདིར་ཡང་། ཅི་སྟེ་དེ་ནི་མེད་པར་ཡང་། །རྐྱེན་དེ་དག་
ལས་སྐྱེ་འགྱུར་ན། །རྐྱེན་མིན་ལས་ཀྱང་འབྲས་བུ་ནི། །ཅི་ཡི་ཕྱིར་ན་སྐྱེ་མི་འགྱུར། །ཞེས་བྱ་བ་དེ་གླགས་ཡོད་པའི་ཚིག་ཡིན་པའི་ཕྱིར་མི་རུང་ན། དེ་ལས་བཟློག་པས་དོན་ཇི་ལྟ་བུར་རྟོགས་པར་འགྱུར་ཞེ་ན། ཇི་ལྟར་རྐྱེན་མ་ཡིན་པ་རྒྱུ་སྤུན་ལ་སོགས་པ་དག་ལས་འབྲས་བུ་མྱུ་གུ་ལ་སོགས་པ་སྔ་ན་མེད་པ་དག་
མི་སྐྱེ་བ་དེ་བཞིན་དུ་དོན་དམ་པར་རྐྱེན་འབྲུ་ལ་སོགས་པ་དག་ལས་ཀྱང་འབྲས་བུ་མྱུ་གུ་ལ་སོགས་པ་སྔ་ན་མེད་པ་དག་མི་སྐྱེའོ་ཞེས་བྱ་བ་འདིའི་དོན་དེ་རྟོགས་པར་འགྱུར་རོ། །དོན་དེ་ཉིད་བསྟན་པའི་ཕྱིར། དེས་ན་འདིར་སྦྱོར་བའི་ཚིག་ནི་དོན་དམ་པར་མྱུ་གུས་སྟོང་པའི་འབྲུ་ལ་སོགས་པ་ལས་དེ་སྐྱེ་བར་མི་འཐད་པ་
དེ་འབྲས་བུ་ཡིན་པའི་ཕྱིར། དཔེར་ན་ཞོ་བཞིན་ནོ་ཞེས་བྱ་བ་སྨྲས་ཏེ། འདིར་ཡང་དོན་དམ་པར་མྱུ་གུས་སྟོང་པའི་འབྲུ་ལ་སོགས་པ་ལས་ཞེས་བྱ་བ་འདི་ནི་ཆོས་ཅན་ཡིན་ལ། །དེ་སྐྱེ་བར་མི་འཐད་དེ་ཞེས་བྱ་བ་འདི་ནི་བསྒྲུབ་པར་བྱ་བ་ཆོས་ཡིན། འབྲས་བུ་ཡིན་པའི་ཕྱིར་དེ་ཞེས་བྱ་བ་འདི་ནི་སྒྲུབ་པའི་ཆོས་ཡིན་ཏེ།
དཔེར་ན་ཞོ་བཞིན་ནོ་ཞེས་བྱ་བ་འདི་ནི་དཔེ་ཡིན་པར་སྦྱར་ཏེ། དཔེར་ན་ཞོ་ནི་འབྲས་བུ་ཡིན་པའི་ཕྱིར་དེས་སྟོང་པའི་རྐྱེན་འབྲུ་ལ་སོགས་པ་ལས་སྐྱེ་བར་མི་འཐད་པ་དེ་བཞིན་དུ། མྱུ་གུ་ཡང་འབྲས་བུ་ཡིན་པའི་ཕྱིར་དེས་སྟོང་པའི་རྐྱེན་འབྲུ་ལ་སོགས་པ་ལས་སྐྱེ་བར་མི་འཐད་དོ། །དེའི་ཕྱིར་ཇི་སྐད་སྨྲས་པའི་སྐྱོན་
མེད་པ་མ་ཡིན་ནོ་ཞེས་བྱ་བ་ནི། ཇི་སྐད་བསྟན་པའི་རིགས་པ་དེས་ན་སྐྱེ་བར་སྨྲ་བ་ཁྱེད་ཀྱི་རྐྱེན་ཡོད་པར་སྒྲུབ་པའི་གཏན་ཚིགས། རྐྱེན་རྣམས་བཞི་སྟེ་རྒྱུ་དང་ནི། །དམིགས་པ་དང་ནི་དེ་མ་ཐག །བདག་པོ་ཡང་ནི་དེ་བཞིན་ཏེ། །རྐྱེན་ལྔ་པ་ནི་ཡོད་མ་ཡིན། །ཞེས་སྨོས་པ་དེ་ལ་ཁོ་བོས་དོན་དམ་པར་ནི་དོན་མ་