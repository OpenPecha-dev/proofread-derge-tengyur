ནམ་ཡང་ཡོད་མ་ཡིན། །ཞེས་བྱ་བ་ལ་སོགས་པ་སྟེ་ཞེས་བྱ་བ་སྨྲས་ཏེ། བདག་ལས་ཇི་ཞིག་མ་ཡིན་ཞེ་ན། བདག་ལས། སྐྱེས་པ་ནམ་ཡང་ཡོད་མ་ཡིན། །ཞེས་བྱ་བར་སྦྱར་རོ། །སོགས་པ་སྟེ་ཞེས་བྱ་བའི་སྒྲས་ནི། དངོས་པོ་གང་དག་གང་ན་ཡང་། །ཞེས་བྱ་བ་བསྡུ་
སྟེ། དེས་ན་བདག་ལས་ཅི་ཞིག་མ་ཡིན་ཞེ་ན། བདག་ལས། དངོས་པོ་གང་དག་གང་ན་ཡང་། །སྐྱེས་པ་ནམ་ཡང་ཡོད་མ་ཡིན། །ཞེས་བྱ་བ་ཡིན་ནོ་ཞེས་བསྟན་ཏོ། །རེ་རེ་དང་སྦྱར་བར་བྱའོ་ཞེས་བྱ་བས་ཇི་སྐད་བསྟན་ཞེ་ན། བདག་ལས། དངོས་པོ་གང་དག་གང་ན་ཡང་། །སྐྱེས་པ་ནམ་ཡང་ཡོད་
མ་ཡིན། །ཞེས་བྱ་བ་དང་། གཞན་ལས། དངོས་པོ་གང་དག་གང་ན་ཡང་། །སྐྱེས་པ་ནམ་ཡང་ཡོད་མ་ཡིན། །ཞེས་བྱ་བ་དང་། གཉིས་ལས། དངོས་པོ་གང་དག་གང་ན་ཡང་། །སྐྱེས་པ་ནམ་ཡང་ཡོད་མ་ཡིན། །ཞེས་བྱ་བ་དང་། རྒྱུ་མེད་པ་ལས། དངོས་པོ་གང་དག་གང་ན་ཡང་། །སྐྱེས་པ་ནམ་
ཡང་ཡོད་མ་ཡིན། །ཞེས་བྱ་བ་དང་། དེ་ལྟར་རེ་རེ་དང་སྦྱར་བར་བྱའོ། །བདག་ལས་ཞེས་བྱ་བ་ནི་བདག་ཉིད་ལས་ཞེས་བྱ་བའི་ཐ་ཚིག་གོ་ཞེས་བྱ་བ་ལ། གལ་ཏེ་གང་ལས་དོགས་པ་སྐྱེ་ན་འདིར་བདག་ལས་ཞེས་བྱ་བ་ནི་བདག་ཉིད་ལས་ཞེས་བྱ་བའི་ཐ་ཚིག་གོ་ཞེས་བཤད་ཅེ་ན། འདི་ལྟར་བདག་
ཅེས་བྱ་བའི་དོན་རྣམ་པ་ལྔ་ལ་སྦྱོར་ཏེ། བདག་ཉིད་དང་། བདག་གི་དང་། ཤེས་པ་དང་། དབང་ཕྱུག་དང་། ཉེ་དུ་དག་ལ་སྦྱོར་བས། དེའི་ཕྱིར་བདག་གིས་དང་། ཤེས་པ་དང་། དབང་ཕྱུག་དང་། ཉེ་དུ་དག་རྣམ་པར་གཅད་པའི་ཕྱིར། འདིར་བདག་ལས་ཞེས་བྱ་བ་ནི་བདག་ཉིད་ལས་ཞེས་བྱ་བའི་
ཐ་ཚིག་གོ་ཞེས་བཤད་དེ། དངོས་པོ་རྣམས་བདག་ཉིད་ལས་སྐྱེ་བ་མེད་དོ་ཞེས་བྱ་བའི་ཐ་ཚིག་གོ། །དམ་བཅས་པ་ཙམ་གྱིས་བསམས་པའི་ཚིག་གིས་དོན་མི་འགྲུབ་པས་ཞེས་བྱ་བས་ནི་འདི་སྐད་བསྟན་ཏེ། གལ་ཏེ་ཚིག་ཙམ་གྱིས་སློབ་དཔོན་གྱིས་སྐྱེ་བ་མེད་པར་བསམས་པའི་ཚིག་གིས་དོན་
མི་འགྲུབ་ན་ནི་གཞན་དག་གིས་ཀྱང་སྐྱེ་བར་བསམས་པའི་ཚིག་གིས་དོན་འགྲུབ་པར་འགྱུར་བ་ཞིག་ན། མི་འགྲུབ་པས་དེའི་ཕྱིར་དམ་བཅས་པ་ཙམ་གྱིས་བསམས་པའི་ཚིག་གིས་དོན་མི་འགྲུབ་སྟེ། སློབ་དཔོན་འཕགས་པ་ལྷའི་ཞལ་སྔ་ནས་ཀྱིས། གལ་ཏེ་ཡོད་པའི་ཚིག་ཙམ་གྱིས། །དངོས་པོ་ཡོད་