དང་ཆུ་དང་མེ་དང་རླུང་དང་། མཆོད་སྦྱིན་བྱ་བ་དང་། ནམ་མཁའ་དང་། ཟླ་བ་དང་། ཉི་མ་ཞེས་བྱ་བ་གཟུགས་གསང་བ་བརྒྱད་དུ་རྟོག་ཅིང་དེ་དག་ལ་ཕྱག་འཚལ་བར་བྱེད་པས། དེ་ལྟ་ན་ཆུ་དག་གི་ནང་དུ་བཤང་བ་དང་། གཅི་བ་དང་། ལྗན་ལྗིན་འདོར་དུ་ཡང་མི་རུང་ལ། རྐུབ་
དང་རྐང་པ་བཀྲུ་བ་ཡང་མི་རུང་བ་ཉིད་དོ། །དེ་བས་ན་གང་དག་ཆུ་ལྷ་ལ་ཕྱག་འཚལ་བ་པར་སིག་རྣམས་ཀྱང་སླའོ། །གཞན་ཡང་དབང་ཕྱུག་དེས་ནི་མ་འོངས་པ་ཡོངས་སུ་མི་ཤེས་པ་ཡིན་ཏེ། འདི་ལྟར་ཉི་མ་དང་ཟླ་བའི་གཟུགས་ནི་རང་གི་ལུས་ཡིན་ཏེ། སྒྲ་གཅན་འཛིན་ནི་ཉི་མ་དང་ཟླ་བའི་
གཟུགས་ཟ་བར་བྱེད་པས་དེའི་ཕྱིར་སྒྲ་གཅན་ཟིན་སྤྲུལ་པར་མི་བྱ་ཞིང་། དབང་ཕྱུག་ལ་དད་པ་རྣམས་སྤྲུལ་པར་བྱ་བ་དང་། སངས་རྒྱས་པ་རྣམས་ཀྱང་སྤྲུལ་པར་མི་བྱ་བའི་རིགས་ན། དེ་མ་ཤེས་པས་སྒྲ་གཅན་ཟིན་པ་དང་། སངས་རྒྱས་པ་རྣམས་ཀྱང་སྤྲུལ་པ་བྱས་པའི་ཕྱིར་རོ། །གང་གི་
ཚེ་ལྷ་མ་ཡིན་རྣམས་ཀྱིས་ལྷ་རྣམས་ཟིལ་གྱིས་གནོན་པར་བྱེད་པ་དེའི་ཚེ་ན་དབང་ཕྱུག་འདི་ལྷ་མ་ཡིན་གྱི་ཕྱོགས་བྱེད་པར་འགྱུར་ཏེ། ཇི་སྐད་དུ། ཁྲོ་བ་བདུན་ཅུ་པ་ལས། གལ་ཏེ་དེའི་བློས་ལྷ་མིན་རྣམས་འཇུག་ན། ལྷ་རྣམས་ཀྱི་ནི་དགྲ་བོ་ཉིད་དུ་འགྱུར། །དེ་བཞིན་གཤེགས་པ་མཆོད་
པར་མི་བྱ་ན། །དེ་ཡིས་དགེ་བསྙེན་གྱིས་ཀྱང་ཅི་ཞིག་བྱ། །ཞེས་སྨྲས་པ་ལྟ་བུའོ། །ཞར་ལ་བཤད་པས་ཆོག་གི །དེ་ནི་རྒྱུ་མེད་པ་དངོས་པོར་འགྱུར་བ་སྐྱེས་བུ་རྒྱུར་འདོད་པ་དག་གི་གྲུབ་པའི་མཐའ་དང་། དེ་ལས་དངོས་པོ་རྣམས་སྐྱེ་བ་མེད་པར་དགག་པ་བསྟན་པར་བྱ་སྟེ། དེའི་ཕྱིར་
སྐྱེས་བུ་རྒྱུར་འདོད་པ་དག་ཀྱང་སྐྱེས་བུ་ཉིད་འགྲོ་བ་མཐའ་དག་སྐྱེ་བའི་རྒྱུ་ཡིན་ནོ་ཞེས་དམ་བཅས་ནས། བ་ནི་བ་ཐག་རྣམས་ཀྱི་བཞིན། །ཆུ་ཤེལ་ཆུ་རྣམས་ཀྱི་བཞིན་དང་། །བླག་ཤ་ཡལ་ག་རྣམས་ཀྱི་བཞིན། །དེ་ནི་ལུས་ཅན་ཀུན་གྱི་རྒྱུ། །དེ་བཞིན་དུ་སྐྱེས་བུ་ཉིད་ནི་བྱུང་བ་གང་ཡིན་པ་
དང་། འབྱུང་བ་གང་ཡིན་པ་འདི་ཐམས་ཅད་ཀྱིའོ་ཞེས་བྱ་བ་ལ་སོགས་པ་དང་། དེ་བཞིན་དུ་དེ་ནི་གཡོ་བར་བྱེད་པ་དང་། དེ་ནི་མི་གཡོ་བར་བྱེད་པ་དང་། དེ་ནི་ཐག་རིང་བ་དང་། དེ་ནི་ཐག་ཉེ་བ་དང་། དེ་ནི་བར་མ་དང་། དེ་ནི་གཉི་ག་དང་། དེ་ནི་ཕྱི་རོལ་ཐམས་ཅད་ཀྱིའོ་ཞེས་བྱ་བ་ལ་སོགས་པའོ་ཞེ་ན་