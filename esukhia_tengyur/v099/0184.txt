དམ་བཅས་པ་ཞེས་བྱ་བའི་ཁྱད་པར་ཅན་ཡིན་ཏེ། དཔེར་ན་སྙན་ཚིག་གི་སྒྲ་དང་། རྔ་བོ་ཆེའི་སྒྲ་ཁྱད་པར་ཅན་མི་རྟག་པར་དམ་བཅས་པ་དང་འདྲ་བར་འདིར་ཡང་ནང་གི་སྐྱེ་མཆེད་རྣམས་དེ་དག་གི་རྐྱེན་གཞན་ཁྱད་པར་ཅན་དག་ལས་སྐྱེ་བ་མེད་དོ་ཞེས་བྱ་བ་དང་། གཞན་བརྗོད་
པར་འདོད་པ་མིག་ལ་སོགས་པ་ནང་གི་སྐྱེ་མཆེད་འགྲུབ་པར་བྱེད་པ་ཁྱད་པར་ཅན་དག་རྐྱེན་མ་ཡིན་པར་ངེས་ཏེ་ཞེས་དམ་བཅས་པ་ཡིན་ནོ། །དེའི་དོན་གྱི་ཕྱོགས་གཅིག་ཅེས་བྱ་བ་ནི་སྤྱི་ཡིན་ཏེ། དཔེར་ན་སྒྲ་སྤྱི་ཡིན་པའི་ཕྱིར་ཞེས་བྱ་བ་དང་འདྲ་བར་འདིར་ཡང་གཞན་སྤྱི་ཡིན་པའི་ཕྱིར་ཞེས་
བསྟན་པ་ཡིན་ནོ། །གཏན་ཚིགས་ཉིད་དུ་གྲུབ་པ་མཐོང་བས་ཞེས་བྱ་བ་ནི་དམ་བཅས་པའི་དོན་གྱི་ཕྱོགས་གཅིག་ཅེས་བྱ་བ་ཁྱད་པར་ཅན་ཕྱོགས་སུ་བྱས་པ་ལ། སྤྱི་ཕྱོགས་ཀྱི་ཆོས་ཡིན་པར་བསྟན་པ་དེ་བསྒྲུབ་པར་བྱ་བ་དང་དཔེ་གཉི་ག་ལ་གཏན་ཚིགས་ཉིད་དུ་འགྲུབ་པ་མཐོང་བས་སོ། །
གཏན་ཚིགས་མ་ངེས་པ་ཉིད་དོ་ཞེས་བྱ་བ་ནི་སྐྱེ་བར་སྨྲ་བ་དག་གི་གཏན་ཚིགས་དམ་བཅས་པའི་དོན་གྱི་ཕྱོགས་གཅིག་ཡིན་པའི་ཕྱིར། དཔེར་ན་སྒྲ་རྟག་སྟེ་སྒྲ་ཡིན་པའི་ཕྱིར་རོ་ཞེས་བྱ་བ་བཞིན་ནོ་ཞེས་ཟེར་བ་དེ་མ་ངེས་པ་ཉིད་དེ། འདི་ལྟར་དཔེར་ན་སྒྲ་རྟག་སྟེ་སྒྲ་ཡིན་པའི་ཕྱིར་རོ་ཞེས་བྱ་
བ་ལྟ་བུ་ཁྱད་པར་ཅན་ཕྱོགས་སུ་མ་བྱས་ལ། སྤྱི་ཕྱོགས་ཀྱི་ཆོས་ཡིན་པར་མ་བསྟན་པ་ནི་དམ་བཅས་པའི་དོན་གྱི་ཕྱོགས་གཅིག་ཡིན་ཡང་གཏན་ཚིགས་སུ་མི་རུང་ལ། དཔེར་ན་སྙན་ཚིག་གི་སྒྲ་མི་རྟག་སྟེ་སྒྲ་ཡིན་པའི་ཕྱིར་རོ། །དཔེར་ན་རྔ་བོ་ཆེའི་སྒྲ་ཡིན་ནོ་ཞེས་བྱ་བ་ལྟ་བུ་ཁྱད་པར་ཅན་
ཕྱོགས་སུ་བྱས་ལ། སྤྱི་ཕྱོགས་ཀྱི་ཆོས་ཡིན་པར་བསྟན་པ་ནི་དམ་བཅས་པའི་དོན་གྱི་ཕྱོགས་གཅིག་ཡིན་ཡང་གཏན་ཚིགས་ཉིད་དུ་གྲུབ་པར་མཐོང་བས་དེའི་ཕྱིར་སྐྱེ་བར་སྨྲ་བ་ཁྱོད་ཀྱི་གཏན་ཚིགས་དེ་མ་ངེས་པ་ཉིད་ཡིན་པས་མི་རུང་ངོ་། །འདི་སྐད་བསྟན་ཏེ། གང་གི་ཚེ་སྤྱི་བཏང་སྟེ་ཁྱད་
པར་ཅན་ཕྱོགས་སུ་བྱེད་པ་དེའི་ཚེ་ན་ཆོས་དང་ཆོས་ཅན་རུང་བར་འགྱུར་བས་དེའི་ཕྱིར། ཅི་རེ་ཞིག་དམ་བཅས་པའི་དོན་གྱི་ཕྱོགས་གཅིག་ཡིན་པའི་ཕྱིར། དཔེར་ན་སྒྲ་རྟག་སྟེ་སྒྲ་ཡིན་པའི་ཕྱིར་རོ་ཞེས་བྱ་བ་བཞིན་ནོ་ཞེས་བྱ་བ་དེ་གཏན་ཚིགས་སུ་མི་རུང་བར་འགྱུར་རམ། འོན་ཏེ་སྙན་ཚིག་