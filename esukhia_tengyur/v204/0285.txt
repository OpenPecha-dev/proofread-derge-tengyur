དད་པས་རྗེས་སུ་འབྲང་བའི་དགྲ་བཅོམ་པ་དབང་པོ་རྟུལ་པོ་དུས་དང་ཡོ་བྱད་ལ་སོགས་པ་དང་ལྡན་ན་ཉོན་མོངས་པ་ལས་གྲོལ་ཞིང་འབྲས་བུ་འཐོབ་ཀྱི། མི་ལྡན་ན་ཐར་པ་ཐོབ་པར་མི་ནུས་པས་ན་དུས་ཀྱི་རྣམ་པར་གྲོལ་བ་ཞེས་བྱ། ཨ་ས་མ་ཡ་བི་མུཀྟ་
ཞེས་བྱ་བ་དགྲ་བཅོམ་པ་དབང་པོ་རྣོན་པོ་ཆོས་ཀྱི་རྗེས་སུ་འབྲང་བ་ཡོ་བྱད་དང་དུས་ལ་ལྟོས་མི་དགོས་པར་ཉོན་མོངས་པ་སྤོང་ནུས་པས་ན་དུས་དང་མི་སྦྱོར་བར་རྣམ་པར་གྲོལ་བ་ཞེས་བྱ། པྲཛྙཱ་ཡཱ་བི་མུཀྟ་ཞེས་བྱ་བ་པྲ་ཛྙཱ་བི་མུཀྟ་པྲཛྙཱ་བི་མུཀྟ་ཞེས་བྱ་སྟེ། དགྲ་བཅོམ་པ་འགོག་པའི་
སྙོམས་པར་འཇུག་པ་མ་བསྒྲུབས་པར་ཤེས་རབ་ཀྱིས་ཟག་པ་ཉི་ཚེ་ལས་གྲོལ་བར་བྱས་པས་ན་ཤེས་རབ་ཀྱིས་རྣམ་པར་གྲོལ་བ་ཞེས་བྱ། ཨུ་བྷ་ཡ་ཏོ་བྷཱ་ག་བི་མུཀྟི་ཞེས་བྱ་བ་ཨུ་བྷ་ཡ་ནི་གཉིས་ཀ །བྷཱ་ག་ནི་ཆ། བི་མུཀྟ་ནི་རྣམ་པར་གྲོལ་བའི་སྡེ། དགྲ་བཅོམ་པ་ཉོན་མོངས་པའི་སྒྲིབ་
པ་དང་། སྙོམས་པར་འཇུག་པའི་སྒྲིབ་པ་གཉིས་ཀ་ལས་གྲོལ་བས་ན། གཉིས་ཀའི་ཆ་ལས་རྣམ་པར་གྲོལ་བ་ཞེས་བྱ། སུ་པྲ་ཏི་པནྣོ་བྷ་ག་བ་ཏ་ཤྲ་བ་ཀ་སཾ་གྷ་ཞེས་བྱ་བ་ཤྲ་མ་ཎྱཱརྠནྣིརྦཱ་ཎཾ་པྲ་ཏི་པནྣ་ཞེས་བྱ་སྟེ། དགེ་སྦྱོང་གི་དོན་མྱ་ངན་ལས་འདས་པ་ལ་ཞུགས་པས་ན་བཅོམ་ལྡན་
འདས་ཀྱི་ཉན་ཐོས་ཀྱི་དགེ་འདུན་ནི་ལེགས་པར་ཞུགས་པ་ཞེས་བྱ། ནྱཱ་ཡ་པྲ་ཏི་པནྣ་ཞེས་བྱ་བ་དྲན་པ་ཉེ་བར་གཞག་པ་དང་དྲོད་དང་རྩེ་མོ་ལ་སོགས་པའི་རིགས་པའི་རིམ་པས་ཞུགས་པས་ན། རིགས་པར་ཞུགས་པ་ཞེས་བྱ། རྀ་ཛུ་པྲ་ཏི་པནྣ་ཞེས་བྱ་བ་རྀ་ཛུ་མཱཪྻ་མརྒྒ་ཞེས་འབྱུང་སྟེ།
འཕགས་པའི་ལམ་ཡན་ལག་བརྒྱད་པ་མ་འཁྲུགས་ཤིང་དྲང་ལ། དེ་ལ་ཞུགས་པས་ན་དྲང་པོར་ཞུགས་པ་ཞེས་བྱ། སཾ་པྲ་ཏི་པནྣ་ཞེས་བྱ་བ་ཉན་ཐོས་རྣམས་ཚུལ་ཁྲིམས་དང་ལྟ་བ་མཐུན་པས་ན་མཐུན་པར་ཞུགས་པ་ཞེས་བྱ། ཨ་ནུ་དྡྷརྨྨཙ་རི་ཞེས་བྱ་བ་དགེ་བའི་ཆོས་ཇི་སྐད་བསྟན་
པ་བཞིན་དུ་མཐུན་པར་སྤྱོད་པས་ན་རྗེས་སུ་མཐུན་པའི་ཆོས་ལ་སྤྱོད་པ་ཞེས་བྱ། དྷརྨྨཱ་ནུ་དྷརྨྨ་པྲ་ཏི་པནྣ་ཞེས་བྱ་བ་དྷརྨྨ་ནི་ཆོས་ཏེ་མྱ་ངན་ལས་འདས་པ་ལ་བྱ། ཨ་ནུ་དྷརྨྨ་ནི་དེའི་རྗེས་སུ་མཐུན་པར་སྤྱོད་པའི་ཆོས་ཏེ། འཕགས་པའི་ལམ་ཡན་ལག་བརྒྱད་པ་ཡིན་ཏེ། དེ་ལ་ཞུགས་པས་