མཐར་ཕྱིན་པ། །འགྲོ་བའི་གཉེན་གཅིག་དེད་དཔོན་གཙོ། །མ་ལུས་མཁྱེན་ལ་བདག་ཕྱག་འཚལ། །རྒྱལ་པོ་རྣམས་དང་དགེ་སློང་དང་། །བློན་པོ་ལས་ཀྱི་སྣ་ལ་གཏོགས། །སོ་སོའི་དེད་དཔོན་དབང་བྱེད་དང་། །ཞིང་པ་ཚོང་པ་ཞོ་ཤས་འཚོ། །མི་ཡི་སྐྱེ་བ་བླངས་པ་ཡི། །དལ་འབྱོར་རྙེད་དང་མ་རྙེད་
དང་། །བུད་མེད་རོལ་མོ་མཁན་རྣམས་དང་། །དབུང་མཐའི་བོད་ནི་རྗེ་འབངས་ལ། །འདི་དང་ཕྱི་མར་ཕན་པའི་ཕྱིར། །དགེ་བ་བཅུ་དང་བཅུ་དྲུག་དང་། །བསམ་བ་བཅུ་དང་ཆོས་སྤྱོད་བཅུ། །ཕ་རོལ་ཕྱིན་དྲུག་སྤྱད་པ་ཡིས། །ཚེ་རབས་མང་པོ་བགྲངས་པར་ཡང་། །ལེགས་པའི་གཞུང་གཟུགས་
བདེ་འགྲོ་དང་། །མཐར་ནི་སངས་རྒྱས་སྒྲུབ་པའི་ཕྱིར། །ཞལ་ནས་གསུངས་པའི་མདོ་སྡེ་དང་། །དགེ་བཤེས་པ་རྣམས་མཉེས་པར་མཛད། །ཀླུ་སྒྲུབ་སྙིང་པོ་བློ་གྲོས་དང་། །མ་ལ་བྱམས་པས་མཛད་པ་ཡི། །བྱང་ཆུབ་སེམས་དཔའི་སྤྱོད་པ་དང་། །བཤེས་ཤིང་མཛའ་བའི་འཕྲིན་ཡིག་དང་། །
རིན་ཆེན་ཕྲེང་བ་ལ་སོགས་པའི། །ནང་ནས་ཕན་པའི་གདམས་ངག་དང་། །མང་ཞིང་ཟབ་མོའི་དོན་རྣམས་ནི། །རྒྱས་པར་བཤད་ན་མི་རྟོགས་པས། །དེ་ལས་བསྒྲུབ་སླ་གཟུང་བདེ་རྣམས། །ཉུང་ཟད་ཙམ་ཞིག་བདག་གིས་བསྡེབས། །དུལ་བའི་དཔལ་ནི་བསྐྱེད་ནས་ཀྱང་། །བདུད་རྩི་འཐུང་བ་
བཞིན་དུ་ཉོན། །དགེ་བཅུ་རྨད་དུ་བྱ་བ་ཡི། །མདོ་སྡེ་ལས་ནི་འདི་སྐད་འབྱུང་། །ལུས་ཀྱི་སྤྱོད་པ་རབ་བསྡམས་ནས། །སྲོག་གཅོད་རྐུ་དང་གཡེམ་མི་བྱ། །ཕྲ་མ་བརྫུན་དང་ཚིག་རྩུབ་དང་། །ཀྱལ་པ་སྨྲ་བར་མི་བྱའོ། །འདོད་པ་རྣམས་ལ་མི་ཆགས་ཤིང་། །ཞེ་སྡང་སེམས་ཀྱང་མེད་པར་བྱ། །
ལོག་པར་ལྟ་བ་ཀུན་སྤངས་ན། །བྱང་ཆུབ་སེམས་དཔའི་སྤྱོད་པ་ཡིན། །ཞེས་འབྱུང་། མི་དགེ་བ་བཅུ་སྤྱད་པའི་རྣམ་པར་སྨིན་པ་ཅིར་འགྱུར་ཞེ་ན། རིན་པོ་ཆེའི་ཕྲེང་བ་ལས། གསོད་པ་ཡིས་ནི་ཚེ་ཐུང་ཞིང་། །དམྱལ་བའི་གནས་སུ་ཡུན་རིང་འགྱུར། །རྣམ་པར་འཚེ་བས་གནོད་པ་མང་། །ཚེ་
རབས་ཀུན་དུ་སྡུག་བསྔལ་འགྱུར། །རྐུ་བ་ཡིས་ནི་ལོངས་སྤྱོད་ཉམས། །ཚེ་རབས་ཀུན་དུ་ཡི་དགས་སྐྱེ། །བྱི་པོ་བྱེད་པས་དགྲ་དང་བཅས། །ཆུང་མ་སྙིང་ནི་རིང་བར་འགྱུར། །བརྫུན་དུ་སྨྲ་བས་སྐུར་པ་མང་། །ཚིག་ནི་ནམ་དུའང་མི་བཙུན་འགྱུར། །ཕྲ་མ་ཡིས་ནི་བཤེས་དང་འབྲལ། །བདག་ལ་སླུ་