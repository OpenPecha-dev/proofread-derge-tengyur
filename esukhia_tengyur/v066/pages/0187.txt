ལས་ལྷག་པའི་སེམས་ཅན་རྣམས། །མཐོང་བའི་སྒྲུབ་པ་པོ་དག་ཡིན། །རང་གི་དམ་བཅས་རྗེས་ཞུགས་པ། །དྲི་མེད་དད་པ་རྒྱན་ཡིད་ཀྱིས། །དགའ་བས་ཕུན་ཚོགས་དང་པོར་ནི། །མཚན་མའི་སྐྱིལ་ཀྲུང་བཅས་ནས་སུ། །སྣ་ཡི་རྩེ་མོ་དྲང་པོ་ལ། །མིག་
གཏད་ནས་ནི་ཡིད་བརྟན་བྱ། །ལུས་དྲང་བ་དང་དྲན་པ་དང་། །ཤེས་རབ་བསམ་གཏན་ཕྱག་རྒྱར་ལྡན། །དང་པོར་སྟོང་པའི་ཟླ་ཚེས་བཅས། །རང་གི་མཚན་གྱི་ཡི་གེ་གནས། །སྙིང་གར་པཾ་སྐྱེས་པདྨ་དང་། །གཟུགས་བརྙན་དེ་དབུས་རྣམ་པར་ལྟ། །ཡེ་ཤེས་དག་པའི་ནམ་མཁའ་ལ། །
སངས་རྒྱས་ཀྱིས་གང་བལྟས་ནས་ནི། །དེ་མཐོང་མངོན་གསལ་དད་པ་ཡིས། །སྙིང་པོ་པདྨ་རྒྱས་གནས་ལས། །ཡིད་ཚིམ་པ་ཡི་ལུས་ཀྱི་ནི། །དཔལ་ལས་ཡང་དག་བྱུང་བ་ཡི། །འཇམ་དཔལ་བདག་ཉིད་ཆེན་པོ་ཡི། །གུས་པས་གླུ་ནི་ལེན་པ་ཡི། །སྣ་ཚོགས་ལྷ་མོ་རྣམ་སྤྲུལ་
ཞིང་། །མཆོད་པའི་སྤྲིན་ནི་རྣམ་སྤྲོས་ལ། །སངས་རྒྱས་སྲས་དང་བླ་མ་རྣམས། །དེ་ཡིས་མ་ལུས་མཆོད་བྱས་ནས། །བདག་གཞན་སྡིག་པ་ཐམས་ཅད་ནི། །བཤགས་པའི་མེ་ཡིས་བསྲེག་པར་བྱ། །རྗེས་ཡི་རང་བས་དེ་ཉིད་ཤེས། །བསོད་ནམས་ཐམས་ཅད་བདག་གིས་
འགྱུར། །དཀོན་མཆོག་གསུམ་ལ་སྐྱབས་སོང་བས། །དེ་འདིར་གང་ལས་འཇིགས་པ་འབྱུང་། །བྱང་ཆུབ་སེམས་ནི་བསྐྱེད་པ་ལས། །རིན་ཆེན་སེམས་འདྲ་སེམས་ཅན་ལའོ། །རྒྱལ་བའི་བདག་ཉིད་ལམ་གནས་པས། །རང་དགར་སྤྱོད་དང་ཐར་པ་ཡིན། །སྨོན་ལམ་དག་ནི་
ཡང་ནས་ཡང་། །སྟོན་པས་དེ་དངོས་ལེན་པར་བྱ། །རང་བཞིན་མི་དམིགས་པ་ཡིས་ནི། །སྟོང་ཉིད་རྒྱུ་དང་བྲལ་བ་ལས། །མཚན་མ་མེད་པ་དེ་ནས་ནི། །གསལ་བར་སྨོན་པ་སྤངས་པའོ། །དེ་ལྟར་བསྒོམ་པས་བརྟེན་པ་ནི། །དེ་ཉིད་རྒྱ་མཚོར་འཇུག་པ་ཡིན། །རང་བཞིན་
གཉིས་མེད་ཡེ་ཤེས་ཀྱི། །རང་བཞིན་རྣམ་པར་བལྟས་ནས་ནི། །སྔགས་ཀྱིས་འདི་ལྟར་བརྟན་པར་བྱ། །བསོད་ནམས་རྒྱ་མཚོ་འཕེལ་བ་ཡིས། །སངས་རྒྱས་ཀུན་གྱིས་ལེགས་བལྟས་པས། །དཔག་མེད་མཐུ་ནི་འཕེལ་བར་འགྱུར། །ཨོཾ་མ་ཧཱ་སརྦ་པཱ་པཾ་ཀཱ་ཡེ་ཀཾ་བཱཀ་ཙེ་ཀ་མ་ན་