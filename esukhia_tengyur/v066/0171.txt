ལྡན། །ཡེ་ཤེས་སྐུ་རྣམས་མ་ལུས་འཆང་། །ཉོན་མོངས་ཁམས་རྣམས་དག་པའི་བདག །ལས་ཀྱི་ཁམས་རྣམས་ཟད་བྱེད་ཅིང་། །ཆུ་བོ་རྒྱ་མཚོ་ཀུན་ལས་བརྒལ། །ཉོན་མོངས་ཉེ་བ་ཀུན་ཉོན་མོངས། །བག་ཆགས་བཅས་པ་གཏན་ཏུ་སྤངས། །ཞེས་
སོ། །ལུང་དང་མན་ངག་ལ་བརྟེན་ནས། །བདག་གིས་འདི་འདྲའི་ཕན་གདགས་ཆོ་ག་བརྩམས། །དགེ་བའི་རྩ་བ་དྲི་མེད་གང་ཐོབ་པ། །དེས་ནི་འཇམ་དཔལ་རྡོ་རྗེ་ཐོབ་པར་ཤོག །དཔལ་འཇམ་དཔལ་མགོན་པོའི་བུམ་པའི་ཆོ་ག །སློབ་དཔོན་ཆེན་པོ་མྱ་ངན་མེད་པའི་
དཔལ་གྱིས་མཛད་པ་རྫོགས་སོ།། །།དཔལ་ཨུ་རྒྱན་གྱི་མཁན་པོ་ཆེན་པོ་དྷརྨ་ཤྲཱི་མི་ཏྲའི་ཞལ་སྔ་ནས་དང་། ཞུ་ཆེན་གྱི་ལོ་ཙཱ་བ་བོད་ཀྱི་ཤཱཀྱའི་དགེ་སློང་དཔལ་གྱི་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། {D2613}༄༅༅། །རྒྱ་གར་སྐད་དུ། ཛྙཱ་ན་
སཏྭ་སཱ་དྷ་ནཾ། བོད་སྐད་དུ། ཡེ་ཤེས་སེམས་དཔའི་སྒྲུབ་ཐབས། འཕགས་པ་འཇམ་དཔལ་ཡེ་ཤེས་སེམས་དཔའ་ལ་ཕྱག་འཚལ་ལོ། །ཆོས་ཀུན་རང་བཞིན་ཡེ་ཤེས་སེམས་དཔའ་ཡི། །མ་ལུས་བདེ་གཤེགས་ཀུན་གྱིས་མཚན་གྱུར་པ། །རྡོ་རྗེ་འཆང་ཆེན་ཀུན་གྱི་རྡོ་རྗེའི་གླུ། །
ཟབ་ཅིང་རྒྱ་ཆེ་བྱང་ཆུབ་སེམས་དཔའ་ཉོན། །བྱང་ཆུབ་སེམས་བསྐྱེད་ལྷག་པའི་སྐུ་རུ་བསྒོམ། །སྒྱུ་མ་རྟེན་འབྲེལ་རྣམ་གསུམ་སྦྱོར་བ་ལ། །མ་ལུས་གཉིས་མེད་མཁའ་ཁྱབ་འཁོར་ལོ་བསྒོམ། །མ་སྐྱེས་མི་འགག་རྣམ་གསུམ་སྒྱུ་མ་ནི། །ཤེས་རབ་མིག་གིས་གསལ་བར་བལྟ་བར་བྱ། །སྒྱུ་
མ་བྲག་ཅ་ནམ་མཁའ་ལས་བྱུང་བཞིན། །ཡོངས་སུ་ཤེས་ནས་མ་ཞེན་སེམས་ཀྱིས་བཀླག །རྣལ་འབྱོར་ལམ་ཆེན་གསང་སྔགས་འདི་ཡིན་ཏེ། །ཇི་ལྟར་དངོས་རྣམས་མཁའ་ལ་གནས་པ་བཞིན། །དམ་ཚིག་དཀྱིལ་འཁོར་ཕྱག་རྒྱ་ཆེ་ལ་གནས། །དོན་ནི་མི་ཤེས་དཀའ་བའི་ལས་
གཞན་གྱིས། །འཁོར་བའི་གྲོང་གསུམ་དག་ལས་དེ་མི་གཡོ། །དེ་ལྟའི་དོན་ཤེས་རང་བཞིན་ཉེས་པ་སྤངས། །སྤོས་ཀྱི་གླང་པོས་ཀེ་ཏེ་དུག་ཟོས་བཞིན། །ཉེས་པའི་ཚོགས་བཅོམ་གཞུང་ཚོགས་ཡོན་ཏན་ལྡན། །འགག་པ་མེད་པའི་ཆོས་ཀྱི་རྒྱལ་པོར་འགྱུར། །ཐུགས་ཀྱི་