ཁྱད་ཆོས་གཉིས་པ་རྗོད་བྱེད་ཀྱི་ཚིག་རྒྱན་ཉམས་དང་འགྱུར་བ་སྟོང་གིས་ངོ་མཚར་བས་འདི་ལས་ལྷག་པ་གཞན་དུ་ཚོལ་མི་དགོས་པའི་ཆོག་ཤེས་ཤིང་རྒྱན་སྦྱོར་ཚུལ་ལོག་པ་སོགས་རྩོམ་པའི་སྐྱོན་གྱི་དྲི་མ་ཅུང་ཟད་ཙམ་ཡང་སྦགས་པ་མེད་པའི་རྣམ་པར་ཐར་པའི་ཡལ་འདབ་
བརྒྱ་རྩ་བརྒྱད་པ་ངོ་མཚར་བའི་རྒྱན་གྱིས་བློ་ལྡན་རྣམས་ཀྱི་ཡིད་རང་དབང་དུ་འཕྲོག་ཅིང་། ཁྱད་ཆོས་གསུམ་པ་རྣམ་པར་རྒྱས་པའི་སྡེབ་སྦྱོར་གྱི་ཡལ་ག་མཐའ་ཀླས་པ་ཅན་རིན་ཆེན་འབྱུང་གནས་སོགས་ནས་བཤད་པའི་ལྕི་ཡང་འཁྲུལ་པ་མེད་པས་གཅོད་མཚམས་ཕྱེད། ཁྱད་ཆོས་
བཞི་པ་ཕུལ་དུ་བྱུང་བའི་གྲགས་པའི་སྙན་པ་མིང་གི་མངོན་བརྗོད་མཛེས་པས་དཀར་བ་མེ་ཏོག་གི་ལནྫར་གཡུར་དུ་ཟ་བ་ལ་བརྟེན་ནས། དཔལ་ལྡན་སངས་རྒྱས་བཅོམ་ལྡན་འདས་ཀྱི་རྟོགས་བརྗོད་ཀྱི་ལྗོན་པ་ཆེན་པོ་སྐྱེས་བུ་དམ་པའི་ཐུགས་རྗེའི་གྲིབ་བསིལ་དང་ལྡན་པ་ལ་ལུས་ཅན་ཀུན་
བདེ་བར་ངལ་གསོ་བ་འདི་ཉིད་ཕྱོགས་དུས་ཀུན་ཏུ་རྣམ་པར་རྒྱལ་བར་གྱུར་ཅིག །ཅེས་ཤིས་པ་བརྗོད་པའི་མདོར་བསྟན་རྒྱས་བཤད་ཀྱི་ལེགས་བཤད་ཉི་མ་ཆེན་པོ་འདི་ཉིད་མངོན་སུམ་དུ་ལྟ་བའི་སྐལ་བར་གྱུར་ན་ལོག་རྟོག་གི་མུན་པ་ཐམས་ཅད་བསངས་པར་འགྱུར་རོ། །དེ་ཡང་རྗེ་ས་པཎ་
གྱི་གསུང་ཆོས་ཀྱི་རྒྱལ་པོ་འཕགས་པའི་ཐུགས་ལ་ཉེ་བར་བཞག་སྟེ་བླ་མ་ཆོས་ཀྱི་རྒྱལ་པོ་དང་དཔོན་ཆེན་ཤཱཀྱ་བཟང་པོ་གཉིས་ཀྱི་བདག་རྐྱེན་ལ་བརྟེན་ནས་འཇིག་རྟེན་གྱི་མིག་གཅིག་པུ་སྙིགས་དུས་ཀྱི་ཐམས་ཅད་མཁྱེན་པ་ཤོང་སྟོན་ལོ་ཙཱ་བ་རྡོ་རྗེ་རྒྱལ་མཚན་གྱིས་འཕགས་ཡུལ་གྱི་
སྙན་དངགས་མཁན་ཆེན་པོ་ལཀྵྨཱི་ཀ་ར་ལ་བརྟེན་ནས་མང་ཡུལ་འཕགས་པའི་དྲུང་དུ་བོད་ཀྱི་སྐད་དུ་ལེགས་པར་བསྒྱུར། དེ་ནས་བཟུང་སྟེ་ཞ་ལུ་ལོ་ཙཱ་བ་རིན་ཆེན་ཆོས་སྐྱོང་བཟང་པོ་དངོས་ཀྱི་སློབ་མར་བཅས་པའི་བར་དུ་གཙུག་ལག་འདི་ཉིད་ལ་དཔྱིས་ཕྱིན་པར་སྦྱངས་པའི་མཁས་པ་ནམ་
མཁའི་སྐར་ཚོགས་ལྟ་བུར་གྱུར་ཅིང་། དེ་ནས་དུས་ཀྱི་དབང་གིས་ལེགས་པར་སྦྱངས་པའི་དཔྱོད་ལྡན་ཆེས་ཆེར་དཀོན་ནའང་རྒྱུན་ཅུང་ཟད་མ་ཉམས་ཙམ་གནས་པ་ལས་རྟོགས་བརྗོད་རིན་པོ་ཆེ་འདིའི་དཀའ་བའི་གནད་རྣམས་ཀྱིས་ཞིབ་མོར་བཤད་པའི་བརྒྱུད་པ་ནི། ཤོང་སྟོན་ནས་རིམ་པ་