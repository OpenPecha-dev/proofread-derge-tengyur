བྱ་བ་དེ་རྣམ་པར་འགྲེལ་པ་ནི་དབུགས་རྔུབ་པ་ལ་སོགས་པ་ནི་ཞེས་བྱ་བ་ལ་སོགས་པའོ། །དེའི་ཕྱིར་དེ་གང་ཡིན་ཡང་གཉིད་ལོག་པ་ལྟར་ཤི་བ་ལ་ཡང་རྟོག་པ་ཡོད་པའི་ཕྱིར་སླར་འཚོ་བར་ཐལ་ལོ་ཞེས་བྱ་བའི་གནས་སོ། །དེ་ལྟར་ལུས་རྒྱུ་ཉིད་དུ་ཁས་བླངས་ནས་སུན་འབྱིན་པ་དེ་བརྗོད་ནས་ལུས་
དེ་ནི་རྒྱུ་ཉིད་དུ་འཐད་པ་ཡང་མ་ཡིན་ནོ་ཞེས་བརྗོད་པ་ནི་གཞན་ཡང་ཞེས་བྱ་བའོ། །འདིར་འདས་ནས་ཡུན་རིང་དུ་ལོན་པའི་ཤེས་པའི་འདུ་བྱེད་ཉིད་སྨྲ་བ་ཡིན་ཏེ། ཚད་མས་གྲུབ་པའི་ཕྱིར་རོ། །གཉིད་ལོག་པའི་གནས་སྐབས་སུ་བྱུང་བ་འདས་མ་ཐག་པ་ནི་མ་ཡིན་ཏེ། ཐེ་ཚོམ་ཟ་བའི་ཕྱིར་རོ། །ཐེ་
ཚོམ་ཟ་བ་ནི་རྒྱུའམ་རྒྱུ་མ་ཡིན་པར་གཞག་པར་མི་ནུས་ཏེ། དུ་བ་ལ་ཤ་ཟ་བ་བཞིན་ནོ་ཞེས་བྱ་བའི་དོན་ཏོ། །དེ་ཉིད་ཀྱི་ཕྱིར་སེམས་པ་ཆད་པར་གྲུབ་པ་འབར་བ་ནི་འབྲས་བུ་དང་ལྡན་པ་མ་ཡིན་ཏེ། དེ་མེད་ཀྱང་འདས་ནས་ཡུན་རིང་དུ་ལོན་པ་ནི་རྒྱུ་ཉིད་དུ་རྣམ་པར་གཞག་པ་སླ་བའི་ཕྱིར་རོ། །འཇིག་རྟེན་
རྒྱང་འཕན་པའི་འདོད་པ་ལ་ལྟོས་ནས་ནི་ཤིན་ཏུ་ཡང་ལུས་ཀྱི་འདུ་བྱེད་ཀྱི་རྗེས་སུ་འཇུག་པ་མ་མཐོང་བའི་ཕྱིར་རོ་ཞེས་བྱ་བར་བསམས་པའོ། །ལུས་མཚུངས་པར་ཡོད་པ་ཡིན་ཡང་ཞེས་བྱ་བ་ནི་གཉིད་ལོག་པ་གཉིས་སོ། །འོན་ཏེ་ཞེས་བྱ་བ་ནི་དེས་སྔོན་གྱི་འདུ་བྱེད་ཀྱི་རྗེས་སུ་འཇུག་ཀྱང་ལུས་རྒྱུ་ཡིན་པ་མི་
འགལ་ལོ་ཞེས་བྱ་བའི་ཐ་ཚིག་གོ། །གྲུབ་པའི་མཐར་ནི་ལ་སོགས་པ་བཞིན་དུ་མེད་པ་དང་ཅིག་ཤོས་དག་ལྷན་ཅིག་བྱེད་པ་མ་ཡིན་ནོ་ཞེས་བྱ་བའི་དོན་ཏོ། །གཉིད་མཐུག་པ་ལ་སོགས་པ་སེམས་དང་བྲལ་བའི་སྐྱེས་བུ་ལ་སད་པའི་གནས་སྐབས་ན་ཞེས་བྱ་བ་ནི་སད་པ་ལས་མངོན་དུ་ཕྱོགས་པའི་
གནས་སྐབས་ནའོ། །ལུས་བཞིན་དུ་སྔོན་གྱི་སེམས་ཀྱང་ནི་ཡོད་པ་མ་ཡིན་ནོ། །འོ་ན་ཇི་ལྟར་ཞེས་བྱ་བ་ནི་གལ་ཏེ་དུས་གཞན་ན་ཡོད་པར་ལྷན་ཅིག་བྱེད་པ་མ་ཡིན་ནོ་ཞེས་བྱ་བའི་དོན་ཏོ། །གྲུབ་པའི་མཐའ་ནི་དོན་འདི་ཡིན་ཏེ། རྒྱ་སྐྱེགས་ཀྱི་ཁུ་བས་འདུས་བྱས་པའི་རས་བལ་གྱི་ས་བོན་དང་མེ་
ཏོག་དག་ལ་གཅིག་མེད་ན། རས་བལ་གྱི་དམར་པོ་བཞིན་དུ་མེད་པར་བསྐྱེད་བྱ་རྣམ་པ་ཐམས་ཅད་དུ་མི་འགྱུར་བ་དེའི་ཚེ། འདིའི་ལྷན་ཅིག་བྱེད་པའི་ས་བོན་བསྐྱེད་དོ་ཞེས་བྱ་བའི་རྣམ་པར་གཞག་པ་འདིར་འགྱུར་བ་ཞིག་ན། དེ་ལྟར་ན་འདིར་མ་ཡིན་ཏེ། རྟོག་པ་མེད་ཀྱང་སད་པ་ཙམ་ཡོད་