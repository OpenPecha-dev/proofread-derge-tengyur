པ་ཞེས་བྱ་བའོ། །ལྡན་པ་ལས་ཡིན་ནོ་ཞེས་བྱ་བ་ནི་རྩ་བ་དོགས་པ་གསལ་བར་བྱེད་པའོ། །དབང་པོ་ལ་སོགས་པའི་ལྡན་པ་ཉིད་ཤེས་པ་སྐྱེད་པར་བྱེད་པ་ཡིན་ཞེས་བྱ་བའི་དོན་ཏོ། །དེ་ལ་འདིར་ཐལ་བ་མཚུངས་ཞེས་བྱ་བའི་ལན་འཆད་པ་ནི། ལྡན་པ་ཡང་ཞེས་བྱ་བ་ནིའོ། །དེའི་ཕྱིར་ཅི་ལྟར་དབང་པོ་ལ་སོགས་
པ་སོ་སོར་ནུས་པ་མེད་པ་རྣམས་ལྡན་པ་སྐྱེད་པར་བྱེད་པ་བཞིན་དུ་ཤེས་པ་ཉིད་ཅི་སྟེ་སྐྱེད་པར་མི་བྱེད་དེ་བཞིན་དུ་རྡུལ་ཕྲ་རབ་རྣམས་ཀྱང་ཡིན་ནོ། །ཡང་ན་ཅི་ལྟར་མིག་ལ་སོགས་པ་སོ་སོར་མི་ནུས་པ་དང་ལྡན་པ་ཉིད་སྐྱེད་པར་བྱེད་པ་དེ་བཞིན་དུ། རྡུལ་ཕྲ་རབ་རྣམས་ཤེས་པ་ཅི་སྟེ་སྐྱེད་པར་མི་བྱེད་ཅེས་བྱ་བའི་དོན་
ཏོ། །ཡན་ལག་ཙམ་མེད་པའི་ཕྱིར་དངུལ་ཆུ་དང་གསེར་ལ་སོགས་པ་ཅི་ལྟར་སྣང་བ་ཞེས་བརྗོད་པ་གང་ཡིན་པ་དེ་ཡང་། གལ་ཏེ་གསེར་དང་དངུལ་ཆུའི་ལྡན་པ་སྣང་བ་ཡིན་ཞེ་ན་ཞེས་བྱ་བ་རྩ་བའི་དོགས་པ་འགོག་པ་ནི། ལྡན་པའི་སྣང་བ་ཡང་མ་ཡིན་ཏེ་ཞེས་བྱ་བའོ། །རྟེན་མཐོང་བ་མེད་པར་གང་ལ་རྟོགས་ཞེས་བྱ་བ་ལན་འདིའི་
བཤད་པ་ནི་རྟོགས་པར་སླའོ། །དངུལ་ཆུ་དང་གསེར་ལ་སོགས་པར་ལྡན་པའི་རྟེན་ནི་རྡུལ་ཕྲ་རབ་རྣམས་ཡིན་ལ། དེ་དག་ཀྱང་མི་མཐོང་བའི་ཕྱིར་དེ་ལ་འདུ་བའི་ལྡན་པ་ཅི་ལྟར་རྟོགས་ཏེ། ཤ་ཟ་བ་ལ་སོགས་པའི་ལྡན་པ་བཞིན་ནོ། །ཁས་བླངས་ནས་ཀྱང་སུན་འབྱིན་པ་བརྗོད་པ་ནི་གལ་ཏེ་རྟེན་མཐོང་བ་མེད་པར་
ཡང་རྟོགས་ན་ནི་ཞེས་བྱ་བའི་དོན་ནི་འདི་ཡིན་ཏེ། གལ་ཏེ་རྟེན་དང་ཡང་ལྡན་པ་ཡོད་པའི་ཕྱིར། དེ་ལ་གནས་པའི་ལྡན་པ་རྣམས་ཀྱང་རྟོགས་པར་འགྱུར་ཏེ། འབྱོར་པ་དང་འདུས་པ་དང་མཚུངས་པའི་ཕྱིར་རོ། །དེས་ན་ཞེས་བྱ་བ་མཐོང་བས་ནའོ། །དེར་ནི་ཞེས་བྱ་བ་གཞན་གྱི་སྟེ། ཐག་རིང་བ་ན་གནས་པའི་རྫས་ཕྲ་མོ་
རྣམས་ལ་ངོ་མཐོང་བ་མེད་པ། རྡོ་ཚན་ལ་སོགས་པའི་མཚན་ཉིད་ཀྱི་ལྡན་པ་ཞེས་བྱ་བའི་མིང་ཅན་གྱི་<ངོན་,དོན་>རྟོགས་ན་ནི་དེའི་ཚེ་དེ་དབང་པོ་དང་ཕྲད་པར་ཁས་བླངས་དགོས་ཏེ། དབང་པོ་དང་དོན་ཕྲད་པ་ལས་མངོན་སུམ་སྐྱེའོ་ཞེས་བྱ་བ་ལ་གཞུང་ལུགས་ཡིན་པའི་ཕྱིར་རོ། །དེ་ཡང་རྣ་བ་ལས་གཞན་པའི་དབང་པོའི་
ལྡན་པ་ལས་གཞན་མ་ཡིན་ཏེ། དེས་ན་རྡོ་ཚན་ལ་སོགས་པའི་མཚན་ཉིད་ཀྱིས་ལྡན་པ་ནི་ཡོན་ཏན་གྱི་མཚན་ཉིད་ཉམས་པར་འགྱུར་ཏེ། དབང་པོ་དང་ལྡན་པའི་རྒྱུ་ཡིན་པའི་ཕྱིར་རོ་ཞེས་བྱ་བའོ། །འོན་ཏེ་ཞེས་བྱ་བ་ནི་གཞན་གྱིའོ། །མིག་གི་འོད་ཟེར་དག་ནི་རྡུལ་ཕྲ་རབ་རྣམས་དང་ཕྲད་པ་ཡིན་ལ། ལྡན་པ་ནི་དེ་