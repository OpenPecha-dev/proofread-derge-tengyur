ཚིག་བསྣན་ནས་སྐབས་འབྱེད་པ་ནི། ཡང་ན་ཞེས་བྱ་བའོ། །དཔེ་ལ་ཞེས་བྱ་བ་ནི་ཆོས་མི་མཐུན་པའི་དཔེ་ལའོ། །ཐེ་ཚོམ་ཟ་བ་ནི་གཏན་ཚིགས་ངེས་པ་མ་ཡིན་པ་སྟེ། མི་མཐུན་པའི་དཔེ་ལ་ཡང་ཡོད་པའི་ཕྱིར་རོ། །འདི་ནི་བསྒྲུབ་པར་བྱ་བ་ལ་ཐེ་ཚོམ་ཟ་བའི་རྒྱུ་མཚན་བསྒྲུབ་པའི་དོན་དུ་ཐེ་ཚོམ་གྱིས་
སྒྲས་བརྗོད་པ་ཡིན་ནོ། །རྣམ་པར་འགྲེལ་པ་ནི་དེ་ཉིད་ཀྱིས་ཞེས་བྱ་བའོ། །མ་ངེས་པ་ཉིད་དོ་ཞེས་བྱ་བ་ནི་གཏན་ཚིགས་མ་ངེས་པ་སྟེ། མི་མཐུན་པའི་དཔེ་དབང་ཕྱུག་ལ་ཡང་ཡོད་པའི་ཕྱིར་རོ། །གལ་ཏེ་གཏན་ཚིགས་གསུམ་དངོས་སུ་བཤད་པ་ཡིན་ལ། སྐབས་སུ་བབ་པ་ནི་དབྱིབས་ཡིན་
ན། དེ་ནི་ལུས་མེད་པའི་དབང་ཕྱུག་ལ་ཡོད་པ་མ་ཡིན་པ་མ་ཡིན་ནམ། དེས་ན་དེ་ཅི་ལྟར་དེ་མ་ངེས་པ་ཡིན་ཞེས་དོགས་པ་སེལ་བས། དེ་ལས་གཞན་གྱིས་མ་ཡིན་ནོ་ཞེས་བསྟན་པའི་དོན་དང་དབྱིབས་མ་གྲུབ་པའི་ཕྱིར་ཞེས་གསུངས་སོ། །དོན་བྱ་བ་བྱེད་པའི་རང་བཞིན་ཞེས་བྱ་བ་ནི་ཉེ་བར་
མཚོན་པ་སྟེ། བསྡད་ནས་འཇུག་པ་ཡང་ངོ་། །འོན་ཏེ་དབང་ཕྱུག་དེ་ལ་དོན་བྱ་བ་བྱེད་པ་ཉིད་མེད་པ་ཁོ་ན་བ་དེས་ན་འདི་ཡང་ཅི་ལྟར་མ་ངེས་པ་ཡིན་སྙམ་ན། དེ་ལྟ་བུའི་རང་བཞིན་དེ་ནི་ཞེས་གསུངས་ཏེ་དོན་བྱ་བ་བྱེད་པའི་རང་བཞིན་ནོ། །གལ་ཏེ་དབང་ཕྱུག་ཀྱང་གཞན་ཁོ་ནས་བསྐུལ་བར་
བྱ་བ་མ་ཡིན་ནམ། དེས་ན་ཅི་ལྟར་དོན་བྱ་བ་བྱེད་པའི་ཕྱིར་མ་ངེས་པ་ཡིན་ཞེ་ན། དབང་ཕྱུག་དེ་ནི་ཞེས་གསུངས་སོ། །འདི་ཡང་ཁས་བླངས་པ་དང་འགལ་བའི་རྣམ་པ་ཉིད་དུ་རིག་པར་བྱའོ། །འོན་ཏེ་འདི་ནི་རང་ཉིད་ཅེས་བྱ་བ་ལ་སོགས་པ་ནི་སྔར་བརྗོད་པ་ཉིད་དོ། །འོན་ཀྱང་ཁྱད་པར་བསྒྲུབ་པའི་དོན་
དུ་རྗེས་སུ་བརྗོད་པ་ཡིན་ནོ། །ལན་དུ་རྫ་མཁན་ལ་སོགས་པ་ཞེས་གསུངས་སོ། །གཞན་གྱིས་དོགས་པ་ནི་དེ་དག་གིས་ཞེས་བྱ་བ་སྟེ། རྫ་མཁན་ལ་སོགས་པས་སོ། །ལན་དུ་ནུས་པ་ཉིད་དུ་མཐོང་བ་ཞེས་བྱ་བའོ། །འོན་ཏེ་ཞེས་བྱ་བ་ནི་རྒོལ་བ་སྟེ། དབང་ཕྱུག་རྗེས་སུ་དཔག་པས་མཐོང་བ་
ནི་ནུས་པ་ཡོད་པ་ཡིན་ནོ། །དེས་ནི་རྗེས་སུ་དཔག་པས་དབང་ཕྱུག་གཞན་རྗེས་སུ་དཔོག་ན་ནུས་པ་ཡིན་གྱི་རྫ་མཁན་གྱི་ནུས་པ་མ་ཡིན་ནོ་སྙམ་ན། སུན་འབྱིན་པ་བརྗོད་པ་ནི་དབང་ཕྱུག་ལ་ཡང་དབང་ཕྱུག་གཞན་རྗེས་སུ་མ་དཔགས་ན་ནུས་པ་མེད་པར་ཐུག་པ་མེད་དེ་དབང་ཕྱུག་གཞན་དང་གཞན་རྗེས་སུ་