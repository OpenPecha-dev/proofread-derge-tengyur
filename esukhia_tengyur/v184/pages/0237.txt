མ་ཡིན་སྙམ་ན། །འདི་ཡང་ཞེས་གསུངས་ཏེ། བདག་སད་དོ་སྙམ་དུ་ཤེས་པ་ཡང་ངོ་། །དེ་ལྟར་རྟོགས་པའི་ཕྱིར་རོ་ཞེས་བྱ་བ་ནི་སད་པར་རྟོགས་པའི་ཕྱིར་རོ། །བླུན་པོ་ཉིད་དེ་ཞེས་བྱ་བ་ནི་ཤེས་རབ་དང་བྲལ་བའོ། །དེའི་ཞེས་བྱ་བ་ནི་རྨི་ལམ་དུ་གནས་པ་དེས་སོ། །དེ་དག་རྣམས་ཞེས་བྱ་བ་ནི་
སད་པ་ན་དམིགས་པ་རྣམས་སོ། །ཅིའི་ཕྱིར་ཞེ་ན། སད་པ་ན་དམིགས་པ་དེ་ལ། རྨི་ལམ་ན་གནས་པ་དེ་དག་དང་འབྲེལ་པའི་འགྲོ་བ་ལ་སོགས་པའི་གེགས་མ་ཡིན་པ་སྟེ། བར་ཆོད་མ་ཡིན་པར་གྲུབ་པའི་ཕྱིར་རོ་ཞེས་བྱ་བའི་དོན་ཏོ། །སད་པ་ན་དམིགས་པའི་ར་བ་ལ་སོགས་པའི་གེགས་ཡོད་པ་མ་ཡིན་པའི་
ཕྱིར་མེད་པའི་སྒྲུབ་པར་བྱེད་པ་གཞན་གྱིས་ཅི་བྱ་སྙམ་དུ་དགོངས་པའོ། །འགྲོ་བ་ལ་སོགས་པའི་ཞེས་བྱ་བ་ནི་ཕྱེད་ཕྱི་མའི་རྣམ་པར་འགྲེལ་པའོ། །བྱ་བའི་སྒོ་ནས་ཞེས་བྱ་བ་ནི་ཕྱེད་སྔ་མ་རྣམ་པར་འགྲེལ་པའོ། །རྟོགས་པས་བསྒྲུབ་པར་བྱ་བ་ཞེས་བྱ་བ་ནི་མི་བདེན་པ་ཉིད་ཀྱིས་སོ། །མི་བདེན་པ་ཉིད་དུ་ཞེས་བྱ་བ་ནི་ཉེ་
བར་མཚོན་པའོ། །བདེན་པ་ཉིད་དུ་ཡང་ངོ་། །དེ་ལྟར་རྣམ་པ་གཞན་གྱི་སྒོ་ནས་རྨི་ལམ་ལ་མི་བདེན་པ་ཉིད་ཡོད་པ་མ་ཡིན་ནོ་ཞེས་བསྟན་ནས། རང་གིས་བརྗོད་པའི་རྣམ་པས་མི་བདེན་པ་ཉིད་ཡིན་ནོ་ཞེས་བྱ་བར་མཇུག་སྡུད་པ་ནི་དེའི་ཕྱིར་ཞེས་བྱ་བའོ། །མོད་ལ་འཇིག་པ་ནི་རྨི་ལམ་གྱི་གནས་སྐབས་ཉིད་དུ་སྟེ། བག་
ཆགས་བརྟན་པ་མེད་པའི་ཕྱིར་རོ། །དེས་ན་སད་པའི་གནས་སྐབས་ཉིད་དུ་རྗེས་སུ་འབྲེལ་པ་མེད་པས་དོན་བྱས་ཟིན་པ་མ་ཡིན་ནོ། །དེ་ལྟ་མ་ཡིན་ན་ཐ་དད་པའི་ཐ་སྙད་མེད་པར་འགྱུར་རོ་སྙམ་དུ་དགོངས་པའོ། །དེ་ཙམ་གྱིས་ཞེས་བྱ་བ་ནི་འཇིག་པ་ཙམ་གྱིས་སོ། །དེའི་ཚེ་ཡང་ཞེས་བྱ་བ་ནི་སྣང་བའི་དུས་སུ་ཡང་ངོ་། །
གང་གི་ཕྱིར་དེ་ལྟར་རྨི་ལམ་མི་བདེན་པ་ཉིད་དུ་མ་ཡིན་པ་དེའི་ཕྱིར་ཞེས་བྱ་བར་སྦྱར་རོ། །ཡང་ན་ནི་ཞེས་བྱ་བ་ནི་བར་མ་དོའི་སྲིད་པ་མེད་པ་ལ་ལྟོས་ནས་མཇུག་སྡུད་པའོ། །དེས་ན་ཤེས་པ་ནི་འབྱུང་བ་ཆེན་པོ་ཙམ་ལས་སྐྱེས་པ་མ་ཡིན་ནོ་ཞེས་བྱ་བ་ནི་སྐབས་ཀྱི་དོན་ཏོ། །རྣམ་པ་གཞན་གྱི་སྒོ་ནས་ཀྱང་། ལུས་དང་
སེམས་ཐ་མི་དད་པ་སུན་དབྱུང་བའི་དོན་དུ། གཞན་ཡང་ཞེས་གསུངས་སོ། །རྡུལ་ཕྲ་རབ་སོ་སོར་རིག་པར་ཐལ་ལོ་ཞེས་བྱ་བ་ནི་གཅིག་ལ་རྡུལ་ཕྲ་རབ་ཀྱི་གྲངས་ཙམ་གྱི་སེམས་ཡོད་པར་འགྱུར་རོ་ཞེས་བྱ་བའི་དོན་ཏོ། །དེ་ལྟར་ཞེས་བྱ་བའི་རིག་པའི་རང་བཞིན་དུའོ། །དམིགས་པ་ཡིན་ན་ཞེས་བྱ་བ་ནི་གཏན་