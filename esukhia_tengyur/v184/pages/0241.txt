པའི་རང་བཞིན་ཁོ་ན་ཡིན་ནོ། །དེས་ན་མ་དམིགས་པ་དེ་ལས་མིག་ལ་སོགས་པ་ཅི་ལྟར་འགྲུབ། གང་གི་ཕྱིར་དེ་ལྟར་མིག་ལ་སོགས་པ་དང་། དམིགས་པའི་ནུས་པ་ཡང་དམིགས་པ་མ་ཡིན་པ་དེས་ན་ལྷག་མར་གྱུར་པས་གཟུགས་ལ་སོགས་པ་དམིགས་པ་
ཡིན་པར་འགྱུར་རོ། །དེ་དག་ཉིད་ལས་རྣམ་པར་ཤེས་པའི་མཚན་ཉིད་ཀྱིས་ནུས་པ་ངེས་པར་འགྱུར་རོ་སྙམ་ན། དེ་དག་ནི་ཞེས་བྱ་བ་གསུངས་སོ། །གང་གིས་དབང་པོ་ཉིད་བདེ་བ་ལ་སོགས་པ་དང་གཟུགས་ལ་སོགས་པ་དག་ལས་ལོགས་ཤིག་ཏུ་རིག་པར་བྱེད་པ་ཉིད་ཡིན་
པར་བརྟགས་པ་རྣམ་པར་ཤེས་པའི་ནུས་པ་གང་ལས་དབང་པོ་ངེས་པར་འགྱུར་བ་དེ་དག་ནི་རྣམ་པར་ཤེས་པའི་འབྲས་བུ་མ་ཡིན་ནོ། །འོ་ན་ནི་གང་ལས་དངོས་སུ་མིག་ལ་སོགས་པ་ངེས་པར་འགྱུར་བ་གཟུགས་ལ་སོགས་པ་ཉིད་ནི་མིག་ལ་སོགས་པའི་འབྲས་བུར་འགྱུར་རོ་སྙམ་ནས་མིག་
ལ་སོགས་པའི་ཞེས་གསུངས་སོ། །སྔ་ན་ནི་མིག་ལ་སོགས་པའི་བྱེད་པ་ལས་སོ། །གཟུགས་ལ་སོགས་པ་རྣམས་ལས་མེད་པར་ཐལ་བར་འགྱུར་རོ། །དེ་བཞིན་དུ་རྣམ་པར་ཤེས་པའི་འབྲས་བུ་ལ་ཡང་ཐལ་བ་འདི་ཉིད་ཡིན་ནོ། །དེ་ལྟར་ནི་འདོད་པ་མ་ཡིན་ནོ། །གང་གིས་སྔར་མེད་པར་ཐལ་བར་
འགྱུར་བ། གཟུགས་ལ་སོགས་པ་ཉིད་ནི་རྣམ་པར་ཤེས་པའི་འབྲས་བུ་མ་ཡིན་གྱི། འོན་ཀྱང་གནས་སྐབས་ཀྱི་ཁྱད་པར་ཡང་ཡིན་ནོ་ཞེས་བྱ་བ་དཔྱོད་པ་ལ་སོགས་པ་དང་ཐུན་མོང་བའི་ལན། རིག་པ་གཞན་གང་ཡིན་པར་འགྱུར་ཞེས་བྱ་བ་ལ་སོགས་པ་གནོད་པར་བྱེད་པའི་དོགས་པ་བསུ་བ་ནི། དམིགས་
པའི་གནས་སྐབས་ཞེས་བྱ་བའོ། །ལན་ནི་རྡུལ་ཕྲ་རབ་སོ་སོར་ཞེས་བྱ་བའོ། །ཕྱིས་དོན་ལ་གནས་པ་ལ་ནི། ཡན་ལག་ཅན་གཞན་མི་འཐད་པ་རྡུལ་ཕྲ་རབ་རྣམས་ཉིད་ཡོད་པ་ཡིན་པའི་ཕྱིར་ན། མིག་ལ་སོགས་པའི་འབྲས་བུ་དམིགས་པའི་གནས་སྐབས་ནི་རྡུལ་ཕྲ་རབ་དག་ལས་ཐ་མི་དད་པ་ཡིན་པའི་
ཕྱིར། རྡུལ་ཕྲ་རབ་མཐའ་དག་གསལ་བར་འགྱུར་རོ། །དེས་ན་རང་རིག་གི་རང་བཞིན་དུ་རྡུལ་ཕྲ་རབ་སོ་སོར་དམིགས་པར་ཐལ་ལོ། །དེ་ལྟར་ཡང་མ་ཡིན་ཏེ། དེའི་ཕྱིར་ན་རིག་པར་བྱེད་པའི་ཐ་དད་པའི་འབྲས་བུ་དམིགས་པའི་གནས་སྐབས་ནི་ཡོད་པ་མ་ཡིན་ནོ་