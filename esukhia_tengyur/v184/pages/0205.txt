བར་ལེན་པར་ག་ལ་འགྱུར། དེ་ལྟ་ཡིན་དང་ལུས་འདི་ལ་གནས་པའི་སེམས་ལུས་གཞན་ལ་འཕོ་བར་ཅི་ལྟར་འགྱུར་ཞེས་བརྗོད་པ་དེ་ཡང་གསལ་བ་ཡིན་ནོ་ཞེས་བྱ་བ་ནི། དཔེར་ན་ཞེས་བྱ་བའོ། །ནང་གི་ཡུལ་ལ་རྒྱུ་བ་དེ་སྤངས་ནས་སོ། །འཇིག་རྟེན་ཕ་རོལ་ནི་
གཙོ་བོའི་སྐྱེ་བའོ། །སོགས་པའི་སྒྲས་ནི་བར་མ་དོའི་སྲིད་པ་བཟུང་ངོ་། །དེ་ན་ཡོད་པའི་ལུས་གཞན་གང་ཡོད་པ་དེར་གསོ་བ་ཡིན་ནོ། །བཤད་ཟིན་པའི་ཡུལ་གཞན་ལ་ཡང་སྦྱོར་བ་ནི། འདིས་ནི་ཞེས་བྱ་བ་སྟེ། འདོད་ཆགས་ལ་སོགས་པ་ལུས་ལ་བརྟེན་པ་ཉིད་གསལ་བས་སོ། །འདུས་པ་དང་
གནས་མི་བཟད་པར་བསྣུན་པ་ལ་སོགས་པ་དང་ལྡན་པ་ལས་དྲན་པ་ཉམས་པ་ལ་སོགས་པ་འགྱུར་བ་ཡང་བཤད་པ་ཡིན་ནོ། །ཅི་ལྟར་འདིས་འདི་བཤད་ཅེ་ན། ནང་དོན་ཞེས་གསུངས་སོ། །ནང་དོན་ཁྱད་པར་ནི་བཟོད་པར་དཀའ་བའི་རེག་བྱའི་མཚན་ཉིད་སྡུག་བསྔལ་གྱི་བློ་སྐྱེད་པར་བྱེད་པ་གང་ཡིན་
པའོ། །དེ་ཡང་དྲན་པ་ཉམས་པར་བྱེད་པས་སེམས་རྣམ་པར་འགྱུར་བར་བྱེད་པ་ཡིན་ནོ། །གལ་ཏེ་ཚུལ་འདི་ནི་འདི་ཁོ་ནར་བརྗོད་པ་ཡིན་གྱི་སྔར་ནི་མ་ཡིན་ཏེ། དེས་ན་དེ་བཞིན་དུ་འདིར་ཡང་སྦྱར་བར་ཅི་ལྟར་འགྱུར་ཞེ་ན། དེར་ཡང་ཞེས་གསུངས་སོ། །ཡང་ནི་རིམ་པ་གཞན་ཏེ། ལུས་པ་ལ་
སོགས་པ་འབའ་ཞིག་ལས་ཡིན་པར་ནི་མ་ཟད་དེ་འོན་ཀྱང་བཅུད་ཀྱིས་ལེན་པ་ལ་སོགས་པས་ཀྱང་ནང་གི་དོན་ཉེ་བ་ན་བདེ་བ་ལ་སོགས་པའི་བློ་སྐྱེད་པ་ཡིན་ནོ། །དེས་ན་དེ་བཞིན་དུ་འདིར་ཡང་སྦྱར་བར་རིགས་སོ་ཞེས་བྱ་བར་བསམས་པའོ། །འདུས་པ་ལ་སོགས་པས་བསྐྱེད་པའི་བདེ་བ་ལ་སོགས་པའི་
བློ་དེ་ལས་དྲན་པ་ཉམས་པ་ལ་སོགས་པར་འགྱུར་བ་ཡིན་ཏེ་ཤེས་རབ་ལ་སོགས་པ་བཞིན་ནོ་ཞེས་བྱ་བ་ནི་ལྷག་མའོ། །ལྷུར་བྱ་བ་གསུངས་པ་ནི་ལུས་ཀྱི་ཞེས་བྱ་བའོ། །འོན་ཀྱང་བདེ་བ་ལ་སོགས་པའི་ཤེས་པའི་ཡུལ་དུ་གྱུར་པ་ཉིད་ལས་དྲན་པ་ཉམས་པ་ལ་སོགས་པར་འགྱུར་བ་ཡིན་ནོ་སྙམ་དུ་
དགོངས་པའོ། །གལ་ཏེ་དཔེར་ན་མིག་ལ་སོགས་པ་རྣམས་མིག་གི་རྣམ་པར་ཤེས་པ་ལ་སོགས་པ་སྐྱེ་བའི་རྟེན་ཡིན་པ་དེ་བཞིན་དུ། ལུས་ཀྱང་ཤེས་རབ་ལ་སོགས་པ་སྐྱེ་བའི་རྟེན་དུ་འགྱུར་རོ། །དེས་ན་ཅི་ལྟར་དེ་བཞིན་དུ་འདིར་སྦྱར་བ་ལས་མངོན་པར་འདོད་པ་འགྲུབ་སྙམ་དུ་དོགས་ན། ཅི་ལྟར་