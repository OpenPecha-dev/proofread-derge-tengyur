བའམ། འབྱུང་བའི་ཡོངས་སུ་འགྱུར་བ་ལས་འབྱུང་བས་འཆི་བ་ན་མེད་པར་འགྱུར་རོ་སྙམ་དུ་དོགས་པ་བསུ་ནས། གཉེན་པོ་དང་ནི་རང་གི་ཕྱོགས། །འགྲིབ་དང་འཕེལ་ན་འཕེལ་བའི་ཕྱིར། །ཞེས་གསུངས་སོ། །གཉེན་པོ་འགྲིབ་པ་ལས་དང་རང་གི་ཕྱོགས་
འཕེལ་བ་ལས་ཉེས་པ་རྣམས་འཕེལ་བའི་ཕྱིར། ཉེས་རྒྱུན་རང་གི་ས་བོན་ཅན་ཡིན་ཏེ། རིགས་མཚུངས་པ་སྔོན་དུ་འགྲོ་བ་ཅན་ཡིན་གྱི་མ་མཐོང་བ་དང་འབྱུང་བ་ཆེན་པོ་ལ་སོགས་པ་སྔོན་དུ་འགྲོ་བ་ཅན་ནི་མ་ཡིན་ནོ། །གཉེན་པོ་འཕེལ་ན་ཉེས་པ་རྣམས་འགྲིབ་པའི་ཕྱིར་
དང་། རང་གི་ཕྱོགས་འཕེལ་ན་འཕེལ་བའི་ཕྱིར། རང་གི་ས་བོན་ལས་མྱུ་གུ་འབྱུང་བ་ཡིན་ནོ་ཞེས་བྱ་བ་ནི་བཤད་པ་མཛད་པ་ཡིན་ནོ། །བདག་མེད་པ་ལ་འཆིང་བ་དང་བྲལ་བའི་མཚན་ཉིད་ཀྱི་ཐར་པ་མི་འཐད་དོ་ཞེས་དོགས་པ་བསུ་བ་ནི། གལ་ཏེ་ཞེས་བྱ་བའོ། །བཅིངས་
པ་དང་ཐར་པ་གཉིས་གཞན་ཉིད་དུ་ཐལ་བར་བྱས་པ་ཁས་ལེན་པ་ནི། དག་པ་གང་ཡིན་དེ་ཞེས་བྱ་བའོ། །གཞན་ནི་མ་དག་པའོ། །དཔེ་བརྗོད་པ་ནི་མེ་ཤི་བ་ནི་ཞེས་བྱ་བའོ། །ཐ་སྙད་དུ་གཅིག་ཉིད་དོ་ཞེས་བརྗོད་པ་ནི། དེ་ལྟ་ན་ཡང་ཞེས་བྱ་བ་སྟེ་དཔེ་མ་ཡིན་ཡང་ངོ་། །
འོན་ཏེ་བདག་ཏུ་སྨྲ་བ་ལ་ཡང་དཔེ་ཡོད་དོ་ཞེ་ན། འདི་ལ་ནི་ཞེས་གསུངས་སོ། །རྟག་པ་དཔེ་མེད་པ་ཉིད་འདི་ལྟར་ཞེས་བྱ་བ་ལ་སོགས་པས་གསལ་བར་བྱེད་དོ། །ཡང་ན་དབང་བསྐུར་བ་ལ་སོགས་པའི་ཆོ་གས་ཐར་པར་འགྱུར་བ་ཡང་བདག་ནི་མ་ཡིན་ཏེ། རྟག་པ་ཉིད་ཀྱིས་
འཁོར་བ་ལ་སོགས་པ་འབྲས་བུའི་རིམ་པ་མི་འཐད་པའི་ཕྱིར་རོ་ཞེས་བརྗོད་པ་ནི། རྟག་པ་ལྟོས་པ་མེད་པའི་ཕྱིར། །ཞེས་བྱ་བའོ། །ལྟོས་པ་མེད་པའི་ཕྱིར་ནི་ཞེས་བྱ་བ་ནི་འབྲས་བུ་གཅིག་སྐྱེད་པའི་དུས་ཉིད་ན། འབྲས་བུ་གཞན་བསྐྱེད་པར་རུང་བ་ཡང་ཡོད་པའི་ཕྱིར་རོ། །རིམ་གྱིས་
བསྐྱེད་པ་འབའ་ཞིག་འགལ་བར་ནི་མ་ཟད་དེ། བྱེད་པ་ཡང་འགལ་ལོ་ཞེས་འབྲེལ་ཏོ། །གང་གི་ཞེ་ན། འདྲ་བའི་བདག་ཉིད་དོ། །བྱེད་དང་མི་བྱེད་པ་དག་ནའོ། །མི་བྱེད་པའི་རང་བཞིན་གང་ཡིན་པ་དེ་ཉིད་ནི་བྱེད་པའི་དུས་ན་ཡང་ཡིན་ཏེ། དེས་ན་མི་བྱེད་པ་ཁོ་ནར་འཐད་དོ་ཞེས་