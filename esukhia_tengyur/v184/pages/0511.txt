རྒྱུ་ཡང་ཡུལ་ལམ་བག་ཆགས་ཀྱིས་ཡིན་པར་འགྱུར་ལ། དེ་ལ་ཡུལ་གྱིས་བསྐྱེད་པ་ལྟར་བག་ཆགས་ཀྱིས་བསྐྱེད་མ་བཟློག་པར་བྱ་བ་མ་ཡིན་པར་འགྱུར་རོ། །དེས་ན་ཅི་ལྟར་རྣམ་པར་བྱང་བར་འགྱུར་སྙམ་ན། དེ་ཉིད་ལ་ནི་ཞེས་གསུངས་ཏེ།
བདེན་པ་བཞི་པོ་དེ་ཉིད་ལའོ། །སྒྲོ་བཏགས་པའི་རྣམ་པ་དེ་དག་དང་འགལ་བ་དོན་གྱི་དེ་ཉིད། དེ་ཡུལ་གྱི་དེ་ཁོ་ན་ཉིད་དེའི་རྣམ་པ་དེ་རྗེས་སུ་རྟོགས་པར་བདག་གིར་བྱེད་པ་གང་ཡིན་པའི་ཡང་དག་པའི་ལྟ་བ་དེ་ལ་དེ་སྐད་ཅེས་བརྗོད་དོ། །འདིས་ནི་ཡུལ་གྱི་ལྷན་ཅིག་བྱེད་པ་ཅན་ཡིན་པའི་
ཕྱིར། སྟོབས་དང་ལྡན་པ་ཉིད་དུ་བརྗོད་པ་ཡིན་ནོ། །ལེགས་བསྒོམས་ནི་ལེགས་པར་གཏན་ལ་ཕེབས་པའོ། །ཡང་དག་ཅེས་བྱ་བ་ནི། ཕྱིན་ཅི་མ་ལོག་པའི་ལྟ་བའོ། །ལོག་པའི་ལྟ་བའི་ཡུལ་དང་བྲལ་བའི་ཕྱིར་འགའ་ཞིག་ལས་འབྱུང་བ་ན། རྗེས་འབྲང་བཅས་ཏེ་འཇིག་ཚོགས་
སུ་ལྟ་བ་དང་བཅས་པའི་སྲེད་པ་འཇོམས་པར་བྱེད་དེ། ཉ་ཕྱིས་སུ་མཐོང་བས་དངུལ་དུ་མཐོང་བ་བཞིན་ནོ། །དེས་ན་རྣམ་པར་བྱང་བ་ཡང་འཐད་པ་ཡིན་ནོ་ཞེས་དགོངས་པ་ཡིན་ནོ། །རྒྱུ་འབའ་ཞིག་ཡང་དག་པ་མ་ཡིན་པ་སྒྲོ་བཏགས་པ་ཡིན་པར་ནི་མ་ཟད་དོ། །འབྲས་བུ་ཡང་
དེ་ལྟ་བུ་ཉིད་ཡིན་ནོ་ཞེས་བརྗོད་པ་ནི། ཡང་དག་པ་མ་ཡིན་པ་ཉིད་ཅེས་བྱ་བའོ། །རྒྱུ་ཡང་དག་པ་མ་ཡིན་པར་སྒྲོ་བཏགས་པར་བརྗོད་པ་ནི། དེ་སྒྲོ་འདོགས་པའི་ཕྱིར་ན་ཞེས་བྱ་བའི་ལས་དང་འཁོར་བ་དག་ཏུ་མངོན་པར་རློམ་པ་པའོ། །གཞན་དུ་ན་ཞེས་བྱ་བ་ནི་ཡང་དག་པ་
མ་ཡིན་པར་སྒྲོ་འདོགས་པ་མེད་པ་ནའོ། །འོ་ན་ནི་མངོན་པར་རློམ་པ་ཉིད་དོན་དམ་པར་འཁོར་བ་ཡིན་ནོ་སྙམ་ན། མངོན་པར་རློམ་པ་ཡང་ཞེས་གསུངས་སོ། །མྱོང་བ་ལས་ཞེས་བྱ་བ་ནི་རང་རིག་པ་ལས་སོ། །མྱོང་བ་མེད་ཀྱང་ཞེས་བྱ་བ་ནི་མངོན་སུམ་གྱིས་སོ། །གལ་ཏེ་དེ་ལྟ་ཡིན་དུ་ཆུག་
མོད་དེ་ལྟ་ན་ཡང་རྣམ་པར་བྱང་བར་ཅི་ལྟར་འགྱུར་སྙམ་ན། བརྗོད་མ་ཐག་པའི་ཚུལ་དེས་ན། དེ་ལྟ་བུར་གྱུར་པ་ཉིད་དུ་ཞེས་བྱ་བ་མྱོང་བ་མེད་ཀྱང་མྱོང་བ་ཉིད་དུ་མངོན་པར་རློམ་པ་ལས་མྱོང་བ་ཉིད་དུའོ། །དེ་ཁོ་ན་ཡིད་ལ་བྱེད་པར་གྱུར་པ་ན། ཕུང་པོ་ལྔ་པོ་འདི་ལ་བརྟན་པ་ལ་སོགས་པ་ཅུང་ཟད་ཀྱང་ཡོད་པ་མ་ཡིན་ནོ་