རོལ་གྲུབ་པར་ཐལ་བ་ཡང་བར་དོར་ནས་བརྗོད་པ་ཡིན་ནོ། །རྣམ་པར་འགྲེལ་པ་ནི་དབུགས་སྐད་ཅིག་མ་ཞེས་བྱ་བ་སྟེ། འདིས་རང་གི་གཞུང་ལས་འདས་ཀྱང་གཞན་གྱི་བསྒྲུབ་བྱ་མི་འགྲུབ་པ་ཞེས་སྟོན་པ་ཡིན་ནོ། །རིམ་གྱིས་འབྱུང་བ་ནི་ཞེས་བྱ་བ་ནི་དབུགས་འབྱུང་བ་ཡང་རིམ་གྱིས་འབྱུང་བ་
ཡིན་ནོ་སྙམ་དུ་དགོངས་པའོ། །རྣམ་འགྲེལ་གཉིས་པ་རྣམ་པར་འགྲེལ་པ་ན་ལན་གསུང་བ་ནི། དབུགས་འབྱུང་བ་ལ་སོགས་པ་དེ་ཉིད་ཅེས་བྱ་བའོ། །ཇི་ལྟར་འཇིག་རྟེན་ཕ་རོལ་ཁས་མ་བླངས་ཀྱང་དབུགས་ཉིད་དབུགས་ཀྱི་རྒྱུ་ཡིན་པ་དེ་ལྟར་གཞན་དག་འདོད་པའི་དོགས་པ་བསུ་བ་ནི་ཕ་
མའི་དབུགས་ཉིད་ཅེས་བྱ་བའོ། །མ་ཡིན་ཏེ་ཞེས་བྱ་བ་ནི་སུན་འབྱིན་པའོ། །དེ་ལྟ་བུའི་བདག་ཉིད་དུ་གྱུར་པ་ཞེས་བྱ་བ་ནི་ཕ་མ་དག་གི་དབུགས་ཞན་པ་དང་དྲག་པ་ལ་སོགས་པའི་རང་བཞིན་ཅི་འདྲ་བའོ། །གཞན་ཡང་དེ་ལྟ་ན་ཕ་མ་ཉིད་ཀྱི་སེམས་འཕོས་པས་ཅི་སྟེ་མི་བརྗོད། དེ་ལ་ཡང་
སྔར་བརྗོད་ཟིན་ཏོ། །དེའི་ཕྱིར་དང་པོ་དབུགས་འབྱུང་བ་མི་རུང་ངོ་། །དབུགས་འབྱུང་ཐ་དད་ཡུལ་ཅན་ཕྱིར། །ཞེས་བྱ་བ་ལ་སོགས་པ་རྣམ་པར་འགྲེལ་པ་ནི་ཁས་བླངས་ནས་ཞེས་བྱ་བའོ། །དབུགས་དང་པོ་འབྱུང་བར་ཁས་བླངས་ནས་བརྗོད་པའོ། །ཅི་བརྗོད་པ་དེ་གང་ཞེ་ན། བཤད་པ་
དབུགས་རྣམས་ནི་དུ་མ་ཉིད་དེ་ཞེས་བྱ་བའོ། །ཅིའི་ཕྱིར་ཞེ་ན། ཡུལ་ཞེས་བྱ་བའོ། །འདི་ཉིད་གསལ་འདེབས་པ་ནི་ཡུལ་དུ་མ་ཞེས་བྱ་བའོ། །དེ་ལྟར་གྱུར་ན་ཉེས་པ་ཅི་ཡོད་སྙམ་ན། དབུགས་དུ་མ་ཞེས་བྱ་བའོ། །ཡིད་ཀྱི་རྣམ་པར་ཤེས་པ་དུ་མ་ཅིག་ཅར་སྐྱེ་བར་ཐལ་བར་འགྱུར་
རོ། །སྐད་ཅིག་མའི་ཕྱོགས་ལ་ལྟོས་ནས་ཀྱང་། ཀྱང་གི་སྒྲས་བསྡུས་པའི་གནོད་པར་བྱེད་པ་གཞན་བརྗོད་པ་ནི་རིགས་མཐུན་པའི་ཡིད་ནི་ཞེས་བྱ་བའོ། །དབུགས་ལ་སོགས་པ་སྐད་ཅིག་གཅིག་ལ་ཅི་འདྲ་བར་གྱུར་པ་དེ་འདྲ་བ་ནི་སྐད་ཅིག་གཞན་དུ་ཡང་ཡིན་ཏེ། དེས་ན་ཡིད་ཀྱི་རྣམ་
པར་ཤེས་པ་ཅི་འདྲ་བ་ཞིག་གཅིག་གི་ཚེ་སྐྱེས་པས་དེ་འདྲ་བ་ཉིད་གཞན་གྱི་ཚེ་ཡང་འགྱུར་གྱི་དེ་འདྲ་བ་མ་ཡིན་པར་མི་འགྱུར་ཏེ། རྒྱུ་རྣམས་མཚུངས་པའི་ཕྱིར་རོ། །འོན་ཏེ་སྐད་ཅིག་ཐ་དད་པ་ཉིད་ལས་རིགས་མི་མཐུན་པ་སྐྱེ་བར་འགྱུར་བ་ཡིན་ནོ་སྙམ་ན། སྐད་ཅིག་ཐ་དད་པ་ཉིད་ཀྱིས་