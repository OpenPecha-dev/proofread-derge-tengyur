དེ་གཉིས་དང་ལྡན་པའི་འདྲེས་པ་སྟེ། སྐྱེ་བ་དང་འཆི་བའི་རྒྱུན་གྱིས་འཆོལ་མར་སྐྱེ་བའི་ཕྱིར་ཡིན་གྱི་མཚུངས་པར་ལྡན་པའི་ཕྱིར་ནི་མ་ཡིན་ཏེ། འདོད་ཆགས་གཉིས་མཚུངས་པར་ལྡན་པ་མེད་པའི་ཕྱིར་རོ། །དེ་ལ་དགའ་བ་ནི་ད་ལྟར་བའི་དོན་ལ་དམིགས་པ་
ཉོན་མོངས་པ་ཅན་གྱི་རྟོགས་པའོ། །འདོད་ཆགས་ད་ལྟར་བའི་དོན་ལ་དམིགས་པའི་མངོན་པར་ཞེན་པ་ཉིད་དོ། །འདི་སྐད་བརྗོད་པར་འགྱུར་ཏེ། གང་གི་ད་ལྟར་གྱི་ཚེའི་དངོས་པོ་ལ་ཉོན་མོངས་པ་ཅན་གྱི་རྟོག་པ་དང་མངོན་པར་ཞེན་པ་རབ་ཏུ་སྐྱེ་བ་དེས་ན། །དེ་ལྟ་བུར་
གྱུར་པའམ། དེ་ལས་ཁྱད་པར་འཕགས་པའི་མ་འོངས་པ་ལ་ཡང་འདོད་པ་ཡིན་ནོ། །གང་དག་ད་ལྟར་བའི་དངོས་པོ་ཉིད་ལ་དགའ་བ་དང་འདོད་ཆགས་ལས་གྲོལ་བ་དེ་དག་ཇི་ལྟར་མ་འོངས་པའི་དངོས་པོ་དོན་དུ་གཉེར་བར་བྱེད། དེ་དང་དེར་མངོན་པར་དགའ་བ་ཅན་ཞེས་བྱ་
བ་ནི་སྲིད་པ་དང་ལོངས་སྤྱོད་པ་ལ་སོགས་པ་ཐམས་ཅད་ལ་དོན་དུ་གཉེར་བའི་རྣམ་པ་ཅན་ཞེས་བྱ་བའི་དོན་ཏོ། །དེ་ལ་འདོད་པའི་ཁམས་དོན་དུ་གཉེར་བའི་རྣམ་པ་ནི་འདོད་པའི་སྲེད་པའོ། །འདོད་པར་བྱས་པས་ན་འདོད་པས་དེ་གཟུགས་ལ་སོགས་པའོ། །དེ་ལ་དོན་མེད་
པ་མང་པོ་དང་ལྡན་ཞིང་སྙིང་པོ་མེད་པ་རྣམས་ལ་སྙིང་པོར་འདུ་ཤེས་པ་རྣམས་སྲིད་པ་བརྒྱུད་པ་ཐོག་མ་མེད་པ་ནས་གོམས་པས་བསྐྱེད་པ་བདེ་བར་སྲེད་པ་སྐྱེ་བ་ནི་འདོད་པའི་སྲེད་པ་ཞེས་བརྗོད་དོ། །གཟུགས་དང་གཟུགས་མེད་པ་དོན་དུ་གཉེར་བ་ནི་སྲིད་པའི་སྲེད་པའོ། །
སྡུག་བསྔལ་དང་བྲལ་བར་འདོད་པ་ནི་འཇིག་པའི་སྲེད་པའོ། །གང་ལས་ཞེས་བྱ་བའི་ཡང་གི་སྒྲ་ནི་སྡུད་པའི་དོན་ཅན་ནི་འབྲེལ་པའི་ཕྱིར་ན་དེ་ཡང་ཞེས་བྱ་བར་འགྱུར་རོ། །སྲིད་པའི་སྲེད་པ་འབའ་ཞིག་ནི་སྲིད་འདོད་མ་ཡིན་གྱི་འོན་ཀྱང་དེ་ཡང་ཡིན་ནོ། །དེ་ཞེས་བྱ་བ་
གང་ཡིན་ཞེ་ན། འདོད་པ་གང་ལས་སྲོག་ཆགས་ཤེས་རབ་དང་བྲལ་བ་འཇུག་པའི་ཇི་ལྟར་འཇུག་སྙམ་ན། བདེ་བ་དང་སྡུག་བསྔལ་དང་འབྲེལ་པ་ཐོབ་དང་དོར་བར་འདོད་པས་སོ། །འདིར་ནི་ཉེ་བར་མཁོ་བ་ལ་སོགས་པའི་ཡུལ་ཅན་གྱི་སྲེད་པ་འཇུག་པའི་རྒྱུར་བརྗོད་པ་ཡིན་ནོ། །