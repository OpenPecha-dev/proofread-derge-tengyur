བྱེད་པ་ཞེས་འབྲེལ་ཏོ། །སྔ་མས་ནི་མི་འདོད་པ་འཐོབ་པར་བསྟན་ལ་ཕྱི་མས་ནི་འདོད་པ་མི་འཐོབ་པར་རོ། །ཡང་དག་པ་ཉིད་དམ་ཡང་དག་པ་མ་ཡིན་པ་ཉིད་ནི་བསམ་པ་ལ་ལྟོས་པ་ཡིན་གྱི་དོན་ལ་ནི་མ་ཡིན་ནོ་ཞེས་སྟོན་པ་ནི་སྒྲ་རྣམས་ཞེས་བྱ་བའོ། །དོན་དམ་པར་དངོས་པོ་ཡོད་པ་ཡིན་
ཡང་གལ་ཏེ་མེད་པར་ངེས་པས་མེད་དོ་ཞེས་སྟོན་ན་དེའི་ཚེ་ནི་ཚིག་དེ་བདེན་པ་ཁོ་ན་སྟེ། རྣམ་པར་རྟོག་པ་ཡུལ་ཡིན་པའི་ཕྱིར་རོ། །གཞན་དུ་ཞེས་བྱ་བ་ནི་ངེས་པ་དང་རྗེས་སུ་མཐུན་པར་མི་བརྗོད་ནའོ། །བྱང་ཆུབ་སེམས་དཔའ་རྣམས་ལ་ནི་དོན་ཅི་ལྟ་བ་བཞིན་གྱི་བསམ་པ་ཇི་ལྟ་བ་ཉིད་
བརྗོད་པ་ནི་བདེན་པ་ཡིན་ལ། གཞན་ནི་མི་བདེན་པ་ཡིན་ནོ་ཞེས་བརྗོད་པ་ནི། བྱང་ཆུབ་སེམས་དཔའ་རྣམས་ལ་ནི། །ཞེས་བྱ་བའོ། །དེས་ན་ཞེས་བྱ་བ་ནི་ཁ་ན་མ་ཐོ་བ་ཡིན་པས་སོ། །གཞན་ཞེས་བྱ་བ་ནི་ཇི་སྐད་བརྗོད་པ་ལས་བཟློག་པའོ། །དམིགས་པ་ཡིན་པའི་ཕྱིར་ཞེས་བྱ་བ་ནི་
དམིགས་པའི་རང་བཞིན་ཡིན་པའི་ཕྱིར་རོ། །འདི་སེམས་ལས་བྱུང་བ་ཉིད་དུ་ཇི་ལྟར་གྲུབ་ཅེ་ན། རྟེན་དང་ཞེས་གསུངས་སོ། །རྟེན་ལ་སོགས་པས་མཚུངས་པ་ཉིད་དུ་ལྡན་པས་ན་མཚུངས་པར་ལྡན་པ་ཞེས་ཆོས་མངོན་པ་ལས་འདི་སེམས་ལས་བྱུང་བའི་ནང་དུ་བརྗོད་དོ། །དེ་ལ་གང་མ་
རྟོགས་པའི་རང་བཞིན་ཉིད་མ་རིག་པ་ཡིན་ན་དེའི་ཚེ་འདི་དམིགས་པ་དང་རྣམ་པ་ལ་སོགས་པ་མཚུངས་པར་མི་གསུང་བར་འགྱུར་རོ། །དེ་ལ་རྟེན་དང་དམིགས་པར་མཚུངས་པ་ནི་མིག་ལ་སོགས་པའི་ཤེས་པ་རྣམས་དང་རྟེན་དང་དམིགས་པ་དང་འདྲ་བའི་ཕྱིར་རོ། །རྣམ་པ་མཚུངས་པ་
ནི་སེམས་བཞིན་དུ་རྟོགས་པའི་རྣམ་པ་ཡིན་པའི་ཕྱིར་རོ། །དུས་མཚུངས་པ་ནི་དུས་མཉམ་པར་བྱུང་བའི་ཕྱིར་རོ། །ཇི་ལྟར་སེམས་སྐད་ཅིག་གཅིག་ལ་རྫས་གཅིག་པ་ཡིན་པ་དེ་བཞིན་དུ་སེམས་ལས་བྱུང་བ་ཡང་རྫས་རེ་རེའི་བདག་ཉིད་ཅན་ཡིན་པ་དེས་ན་རྫས་མཚུངས་པ་ཉིད་དོ། །
དེས་ན་སེམས་ལས་བྱུང་བ་ཡིན་པའི་ཕྱིར་མ་རིག་པ་རྟོགས་པའི་རང་བཞིན་ནི་མ་ཡིན་གྱི། འོན་ཀྱང་རྟོགས་པའི་རང་བཞིན་ཁོ་ནའོ། །རིགས་པས་བསྒྲུབས་ནས་དངོས་སུ་རྗོད་པར་བྱེད་པའི་ལུང་ཡང་བརྗོད་པ་ནི། གསུངས་པའི་ཡང་ཕྱིར་ཏེ་ཞེས་བྱ་བའོ། །ཤེས་རབ་ཀྱི་རྣམ་པ་