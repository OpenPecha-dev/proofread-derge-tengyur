ན། དེའི་ཚེ་དབང་ཕྱུག་ལས་བཟློག་པ་ཡང་འགྲུབ་པར་འགྱུར་རོ། །ཇི་ལྟར་དབང་ཕྱུག་མེད་པར་ཐལ་ཞེ་ན། དེ་ཡང་ཞེས་སྨོས་ཏེ། དབང་ཕྱུག་མེད་པ་ཡང་ངོ་། །དེའི་ཕྱིར་གདོན་མི་ཟ་བར་ཁྱད་པར་འཛིན་པ་ཁས་བླང་བ་བྱ་དགོས་སོ། །ཁྱབ་པ་རྟོག་པ་དེ་ཡང་རྣམ་པ་གཉིས་ཏེ།
མངོན་སུམ་དང་རྗེས་སུ་དཔག་པ་དག་ལས་སམ། བཟློག་ན་གནོད་པ་ཅན་གྱིས་ཚད་མས་སོ། །དེ་ལ་མངོན་སུམ་དང་མི་དམིགས་པའི་དབང་དུ་བྱས་ནས་བཤད་པ་ནི་འོན་ཀྱང་ཞེས་བྱ་བའོ། །གང་ཇི་ལྟར་ཞེས་བྱ་བ་ནི་གང་ཅི་འདྲ་བ་ཞེས་བྱ་བའི་དོན་ཏོ། །དེ་འདྲ་བ་ཉིད་ཅེས་བྱ་བ་ནི་འདས་
པ་ན་བྱེད་པ་པོ་དང་བྱ་བའི་ཚིག་གོ། །འདིས་ནི་ངེས་པའི་འབྲས་བུ་ནི་གོ་བར་བྱེད་པ་ཡིན་ལ། ངེས་པའི་རྒྱུ་ནི་གོ་བར་བྱ་བ་ཉིད་ཡིན་ནོ་ཞེས་སྤྱི་ཆེན་པོ་སྤངས་པ་ཡིན་ནོ། །འདི་ཉིད་རྣམ་འགྲེལ་ལ་སྦྱོར་བ་ནི་ཞེས་བཤད་པ་ནི་ཞེས་བྱ་བའོ། །དབྱིབས་ལ་སོགས་པ་ཅི་འདྲ་བར་གྱུར་པའོ། །
དབྱིབས་ལ་སོགས་པ་དེ་ལས་བྱིན་གྱིས་རློབ་པ་པོ་སེམས་པ་དང་ལྡན་པ་རྗེས་སུ་དཔོག་པ་གང་ཡིན་པ་དེ་ནི་རིགས་པ་ཉིད་ཡིན་ནོ། །ཅི་འདྲ་བ་ཡང་ཡིན་ལ། བྱིན་གྱིས་རློབ་པ་པོ་ཡང་དེ་ཡིན་པ་དེ་ཡོད་པ་དང་། མེད་པའི་རྗེས་སུ་འཇུག་པར་དབྱིབས་ལ་སོགས་པ་གྲུབ་ན་ནི་དབྱིབས་ལ་སོགས་
པ་དེ་ལས། བྱིན་གྱིས་རློབ་པ་པོ་དེ་འདྲ་བ་རྗེས་སུ་དཔོག་པ་གང་ཡིན་པ་དེ་ནི་རིགས་པ་ཉིད་ཡིན་ནོ། །འདིར་ནི་བུམ་པ་ལ་སོགས་པ་རྣམ་པ་གཞན་ལ་ནི་ཁྱབ་པ་ཡིན་ལ། རི་ལ་སོགས་པ་རྣམ་པ་གཞན་དུ་འགྱུར་བ་ལས་ནི་རྗེས་སུ་དཔག་པར་རྩོམ་པའི་ཕྱིར་ཚད་མའི་རྗེས་སུ་འབྲངས་པ་
ག་ལ་ཡོད་ཅེས་བྱ་བའི་དོན་ཏོ། །དེ་ལྟ་ན་འོ་ན་སྒྲ་མི་རྟག་སྟེ་བྱས་པའི་ཕྱིར་བུམ་པ་བཞིན་ནོ་ཞེས་བྱ་བ་འདི་ཡང་རྗེས་སུ་དཔག་པ་མ་ཡིན་ཏེ། རིགས་ཤིན་ཏུ་མི་འདྲ་བ་ཡོད་པའི་ཕྱིར་རོ་ཞེ་ན། མ་ཡིན་ཏེ། གང་གི་ཕྱིར་བུམ་པ་ཉེ་བར་མཚོན་བྱར་བྱས་ནས་མངོན་སུམ་གྱི་རྗེས་ལས་བྱུང་བའི་
རྣམ་པར་རྟོག་པས་ཡུལ་དུ་བྱས་པ་འབྲས་བུ་མ་ཡིན་པ་ལས་ལྡོག་པ་ཙམ་ཁྱད་པར་གྱིས་རྣམ་པར་མ་བཅད་པའི་སྤྱི་ནི་མི་རྟག་པ་ཙམ་གྱིས་ཁྱབ་པར་ཤེས་པར་འདོད་པ་ན། གལ་ཏེ་བཟློག་པ་ལ་གནོད་པའི་རྗེས་སུ་དཔག་པ་སྦྱར་བར་ནུས་ན་དེའི་ཚེ་མི་རྟག་པ་ཉིད་ཀྱང་རྗེས་སུ་དཔོག་གི་གཞན་