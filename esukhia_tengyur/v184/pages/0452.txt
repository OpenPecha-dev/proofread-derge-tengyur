མ་ཡིན་ནོ་ཞེས་བརྗོད་པ་ནི། སྔ་མར་ནི་ཞེས་བྱ་བའོ། །གལ་ཏེ་སྔ་མར་དེ་ལྟར་བརྗོད་པར་འདོད་པ་ཡིན་ནོ་ཞེས་བྱ་བ་ག་ལས་ཡིན་ཏེ། འདྲ་བ་གཞན་མཐོང་བ་མེད་པར་ནི་གཅིག་ཏུ་ལྷག་པར་ཞེན་པ་མི་འབྱུང་བའི་ཕྱིར་རོ་སྙམ་ན། གང་ལས་ཞེས་བྱ་བའོ། །རྩྭ་ལ་སོགས་པ་གཞན་
དང་གཞན་ལས་སྐྱེས་པ་ཞེས་བྱ་བ་འདིས་ནི་མི་འདྲ་བ་ཉིད་དུ་བསྟན་ཏོ། །མི་འདྲ་ཡང་དོན་བྱ་བ་ཙམ་ལས་མི་སླུ་བས་གཅིག་ཉིད་དུ་ཞེ་ན། མ་ཡིན་ནོ། །དེས་ན་དེར་འདྲ་བ་གཞན་མཐོང་བ་ལ་ལྟོས་པས་ཅི་ཞིག་བྱ་སྙམ་དུ་དགོངས་པའོ། །འོན་ཏེ་མེའི་ཉེ་བར་མེ་ཡིན་པ་དེས་ན་དེར་ཡང་
འདྲ་བ་གཞན་མཐོང་བ་ཉིད་ལས་དེ་ལྟར་ཞེན་པ་ཡིན་ནོ་སྙམ་ན། དེ་ལ་ཉེ་བར་ལེན་པ་ནི་ཞེས་གསུངས་སོ། །ཇི་ལྟར་མེ་ཉེ་བར་ལེན་པ་ཡིན་སྙམ་ན་མེ་ལས་ཞེས་བྱ་བ་སྨོས་སོ། །འདི་ག་ལས་སྙམ་ན་དང་པོ་ཞེས་གསུངས་སོ། །ལུགས་གཞན་གྱིས་ཀྱང་འདྲ་བ་གཞན་འབྱུང་བ་ཉིད་བརྗོད་པ་ནི།
ཡང་ཞེས་བྱ་བའོ། །མེ་དེ་ཉིད་ལས་ཞེས་བྱ་བ་ནི་མཐོང་བ་ནི་མཐོང་བའི་རྗེས་སུ་འབྲངས་ནས་དཔག་པ་ལས་སོ་ཞེས་བྱ་བའི་དོན་ཏོ། །འོ་ན་རྩྭ་ལ་སོགས་པ་གཞན་དང་གཞན་ཉེ་བར་ལེན་པ་ཡིན་པའི་ཕྱོགས་ལ་དང་པོ་མེ་ལས་སྐྱེད་སྙམ་ནས། རིགས་མཐུན་པ་ལས་སྐྱེ་བ་ནི་ཞེས་གསུངས་སོ། །
དེ་ལྟར་ལུགས་གཉིས་ལ་བརྟེན་ནས་འདྲ་བ་གཞན་འབྱུང་བས་བསླུས་པས་ཞེས་བྱ་བའི་རྣམ་པར་རྟོག་པ་ཡིན་ནོ་ཞེས་བརྗོད་པ་ནི། དེ་ཉིད་ཀྱི་ཕྱིར་ཞེས་བྱ་བའོ། །དེ་ཡང་ཞེས་བྱ་བ་ནི་ཡོད་པ་དམིགས་པས་རྟག་ཏུ་དེ་ལྟར་ཡོད་པར་དོགས་པས་མ་བསླུས་པ་ཞེས་བྱ་བའོ། །
བཤད་པ་གཞན་གསུངས་པ་ནི་ཡང་ཞེས་བྱ་བའོ། །གང་དེ་ལྟར་ཡོད་པའི་དོགས་པ་ཡོད་པ་མ་ཡིན་པའོ། །ཡང་ན་དེ་ལྟར་ཡོད་པར་དོགས་པས་ན། དེ་ལྟར་ཡོད་པ་ལ་དོགས་པའོ། །དེ་ལྟ་མ་ཡིན་པ་ནི་དེ་ལྟར་ཡོད་པ་ལ་དོགས་པ་མེད་དོ། །དེ་ཉིད་ཀྱི་ཕྱིར་མ་བསླུས་པ་སྟེ་
ཡོངས་སུ་ཚིམ་པ་ཡིན་ནོ། །དེ་ལྟར་ཡོད་པ་ལ་དོགས་པ་མེད་པ་ཉིད་བརྗོད་པ་ནི། དེ་ལྟར་ཡོད་པ་ནི་ཞེས་བྱ་བའོ། །འདི་ག་ལས་སྙམ་ན། རྟག་ཏུ་ཞེས་གསུངས་སོ། །སྔར་ནི་མ་བསླུས་པ་བསྒྲུབ་པའི་ཕྱིར་ཡོད་པ་དམིགས་པས་ཞེས་བརྗོད་པ་ཡིན་ལ། ད་ལྟར་ནི་དེ་ལྟར་ཡོད་པ་ལ་དོགས་པ་