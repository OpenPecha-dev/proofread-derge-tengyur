བ་ནི་ལན་ནོ། །གལ་ཏེ་ཞེས་བྱ་བ་ནི་རྩོད་པའི་ཆ་རྣམ་པར་འགྲེལ་བའོ། །བདེ་བ་ཡིན་ཞེས་བྱ་བ་ནི་གྲུབ་པའི་མཐའི་ཆ་བཤད་པའི་དོན་དུ་འདྲི་བའོ། །གཞན་གྱི་ལན་སྡུག་བསྔལ་གྱི་རྒྱུ་ཉིད་དོ་ཞེས་བྱ་བའོ། །གྲུབ་པའི་མཐའ་སྨྲ་བས་རྣམ་གྲངས་ཀྱི་ཞེས་གསུངས་སོ། །
རེས་འགའ་ཞེས་བྱ་བ་ནི་དོགས་པའོ། །དེ་ནི་ཞེས་བྱ་བ་ནི་ལན་ནོ། །བདག་ནི་ཞེས་བྱ་བ་ནི་གཞན་གྱིའོ། །བདག་གི་བ་ལ་ཡང་ཞེས་བྱ་བ་ནི་ལན་འདེབས་པའོ། །བདག་གི་བ་དོར་བར་དོགས་པ་བསུ་ནས་ཟློག་པར་བྱེད་པ་ནི་ཉེས་པ་ཡིན་པའི་ཕྱིར་དང་ཞེས་བྱ་བའོ། །ཇི་ལྟར་ལོག་པ་ཡིན་སྙམ་
དུ་དོགས་ན། གང་དང་གང་གི་ཚེ་ཞེས་གསུངས་སོ། །དེ་ནི་བདག་གི་བའོ། །ཅི་ལྟར་གཏན་དུ་མི་འདོད་སྙམ་ན། ཅི་ལྟར་ངེས་པས་ཞེས་བྱ་བའོ། །གལ་ཏེ་ཞེས་བྱ་བ་ནི་དགོས་པའོ། །དེ་ལྟ་ན་ནི་ཞེས་བྱ་བ་ནི་ཕན་ནོ། །གལ་ཏེ་བདེ་བ་སྡུག་བསྔལ་བསྐྱེད་པའི་ཕྱིར་འདོད་ན། འོ་ན་སྡུག་བསྔལ་བདེ་བའི་སྐྱེད་བྱེད་ཡིན་པའི་ཕྱིར་
བླང་བྱར་འགྱུར་རོ་ཞེས་བྱ་བའི་དོན་ཏོ། །བདག་གི་བ་ལ་ཞེན་པ་ནི་ཉེས་པ་མཐོང་བས་འདོད་པ་མ་ཡིན་ཏེ་ཡོན་ཏན་མཐོང་བས་མ་བསྐྱེད་པའི་ཕྱིར་རོ་ཞེས་བརྗོད་པ་ནི་གཞན་ཡང་ཞེས་བྱ་བའོ། །ཉེས་པ་མཐོང་བ་ནི་བསྒོམ་པས་བསྐྱེད་པའི་ཉེས་པ་མཐོང་བའོ། །སོ་སོའི་ལུས་ལ་སོགས་པ་དག་ལ་
ཡོན་ཏན་མཐོང་བས་བསྐྱེད་པ་ནི་མ་ཡིན་ནོ། །རྗེས་སུ་འགྲོ་བ་དང་ལྡོག་པ་མེད་པའི་ཕྱིར་རོ་ཞེས་བཤད་པ་ནི། དེ་ལྟར་ཞེས་བྱ་བ་ཡོན་ཏན་མཐོང་བས་བསྐྱེད་པའོ། །དེ་ནི་ཞེན་པའོ། །བྱིས་སོགས་ལ་ཞེས་བྱ་བ་ནི་ལྡོག་པ་མེད་པའོ། །ཡོན་ཏན་ལས་སྐྱེས་པ་ཡང་མ་ཡིན་ཏེ། ལྡོག་པ་མེད་པའི་ཕྱིར་རོ་
ཞེས་བཤད་པ་ནི། སྐྱོན་ལྡན་ལ་ཡང་ཞེས་བྱ་བའོ། །རྗེས་སུ་འགྲོ་བ་མེད་པ་བརྗོད་པ་ནི་ཡོན་ཏན་ལྡན་པ་ཞེས་བྱ་བའོ། །གཞན་དག་ལ་ནི་གཞན་གྱི་ལུས་དང་དབང་པོ་ལ་སོགས་པའོ། །བདག་གི་ཡང་ཡོན་ཏན་དང་ལྡན་པ་འདས་པ་དང་མ་སྐྱེས་པ་ལ་མེད་པའི་ཕྱིར་ཞེས་རྗེས་སུ་འགྲོ་བ་མེད་པར་བཤད་པ།
སྔར་བདག་གི་བར་གྱུར་པ་ལས་གང་གི་ཚེ་འདས་པར་གྱུར་པ་དེ་ལ་བདག་ཏུ་ཞེན་པ་མེད་པའི་ཕྱིར་ཏེ་བྲལ་བའི་ཕྱིར་རོ་ཞེས་བྱ་བའི་དོན་ཏོ། །གལ་ཏེ་ཡོན་ཏན་མཐོང་བས་བསྐྱེད་པ་མ་ཡིན་ནོ། །འོ་ན་ཅིས་བསྐྱེད་པ་ཡིན་སྙམ་དུ་དོགས་པ་བསུ་ནས། བདག་གི་བ་བློ་བཅོམ་པས་འདི་འདོར་བ་ཡིན་གྱི་བཟློག་