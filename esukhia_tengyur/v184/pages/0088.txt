མི་ཤེས་པ་ཞེས་བྱ་བ་མངོན་དུ་མ་བྱས་པ་སྲིད་པའི་ཕྱིར་རོ། །མེད་པའི་བློ་གང་ལ་ཡོད་པ་ནི་མེད་པའོ། །ཐམས་ཅད་ལ་ཞེས་བྱ་བ་ནི་ཐར་པ་ལ་སོགས་པའི་ལམ་ལ་ཡང་སྟེ། དངོས་པོའི་རྣམ་པ་ཐམས་ཅད་ཡོངས་སུ་ཤེས་པ་མ་ཡིན་པར་ཁས་བླངས་པའི་ཕྱིར་རོ། །གཞན་ལ་
ཡང་ཞེས་བྱ་བ་ནི་བཅོམ་ལྡན་འདས་ལ་ཡང་ངོ་། །འདི་ལ་ཡང་ཞེས་བྱ་བ་ནི་ཐར་པའི་ལམ་ལ་ཡང་ངོ་། །གྲུབ་པའི་མཐར་ནི་དགོངས་པ་འདི་ཡིན་ཏེ། རྟག་པ་ལ་སོགས་པའི་དེ་ཁོ་ན་དང་། རྫས་དང་ཡོན་ཏན་ལ་སོགས་པའི་གཞལ་བྱ་ལ་ནི་ཚད་མའི་གནོད་པ་
ཡོད་པར་ངེས་པའི་ཕྱིར་དེ་དག་ཉེ་བར་སྟོན་པ་བརྒྱུད་པ་ཉིད་སྐྱབས་ཡིན་ནོ། །དེས་ན་འཇིག་རྟེན་གྱི་དབྱིབས་ལ་སོགས་པ་ལ་ཡང་དེ་ཉིད་དོགས་པར་བྱ་བ་ཡིན་ནོ། །བཅོམ་ལྡན་འདས་ལ་ནི་གལ་ཏེ་དངོས་པོ་ཐམས་ཅད་ཡོངས་སུ་ཤེས་པར་ཐེ་ཚོམ་ཟར་བཅུག་པ་དེ་ལྟ་ན་ཡང་བདག་
མེད་པ་ལ་སོགས་པའི་དེ་ཁོ་ན་དང་། གཞལ་བྱའི་སྤྱི་ཕུང་པོ་ལྔ་ལ་སོགས་པ་ལ་ཚད་མ་གྲུབ་པའི་སྟོབས་ཀྱིས་གཞལ་བྱའི་ཁྱད་པར་འཇིག་རྟེན་གྱི་དབྱིབས་ལ་སོགས་པ་དང་། རྡུལ་ཕྲ་རབ་ཀྱི་གྲངས་ལ་སོགས་པ་ཡོངས་སུ་ཤེས་པ་སྲིད་པ་མི་འགལ་ཏེ། གཙོ་བོའི་དོན་མི་སླུ་བའི་ཕྱིར་རོ། །དེས་ན་བཅོམ་
ལྡན་འདས་ཁོ་ན་ཚད་མ་ཡིན་ནོ། །དངོས་པོ་ནི་སྐད་ཅིག་མ་ཉིད་ལ་སོགས་པ་ཉེ་བར་བསྟན་པའོ། །དེ་ལ་ཞེས་བྱ་བ་ནི་ཚད་མས་ཡོངས་སུ་དཔྱད་པ་ལའོ། །མ་ཤེས་པ་ཡིན་པར་དོགས་པ་ཞེས་བྱ་བ་ནི་ཉེ་བར་སྟོན་པ་པོ་མ་ཤེས་པ་ཡིན་པར་དོགས་པ་གང་ཡིན་པའོ། །ཅི་ལྟར་ཞེས་བྱ་བ་ནི་འགོག་
པ་སྟེ་དེ་ལ་ཉེ་བར་སྟོན་པ་པོ་ཡོངས་སུ་ཤེས་པ་པོ་ཡིན་པར་ངེས་པ་ཁོ་ནའོ་ཞེས་བྱ་བའི་དོན་ཏོ། །འདི་ལ་ཤེས་པ་ཡིན་པར་མ་ངེས་ཀྱང་སྟོན་པ་མ་ཡིན་ནོ་ཞེས་བྱ་བར་སྟོན་པ་ནི་དེ་ལ་ཉེ་བར་སྟོན་པ་པོ་མ་ཤེས་པ་ཡིན་པར་དོགས་སུ་ཆུག་པ་ཞེས་འབྲེལ་ཏོ། །མ་ཤེས་པ་ཡིན་པར་དོགས་པ་དེ་
ལྟ་ན་ཡང་མི་རྟག་པ་ཉིད་ལ་སོགས་པ་དེ་ལའོ། །ཅིའི་ཕྱིར་ཞེ་ན། ཚད་མས་ཞེས་གསུངས་ཏེ། དེ་བཞིན་དུ་གཞན་གྱིས་ཉེ་བར་བསྟན་པ་རྟག་པ་ཉིད་ལ་སོགས་པ་ལ་ནི་འཇུག་པ་མ་ཡིན་ནོ་སྙམ་དུ་དགོངས་པའོ། །འོན་ཏེ་ཞེས་བྱ་བ་ནི་གཞན་གྱིའོ། །གལ་ཏེ་དེ་སྐད་ཅིག་མ་ཉིད་ལ་