དེ་བྱེད་པ་ལ་འདེབས་པར་ཏེ། གཟེ་བར་འཇུག་པ་གང་དག་ཡིན་པ་དེ་དག་ལ་དེ་སྐད་ཅེས་བརྗོད་དོ། །མི་བདེན་པ་ཉིད་ཡིན་ཏེ་དེས་བདེན་པའི་བདག་ཉིད་འདོར་བ་གང་ཡིན་པ་དེ་དག་ནི་དེ་སྐད་ཅེས་བྱ་བའོ། །ཅི་སྟེ་ཞེས་བྱ་བ་ནི་གཞན་གྱིའོ། །ལན་ནི་སྐྱེ་བ་ལ་སོགས་པའོ། །དེ་ལྟར་
ཞེས་བྱ་བ་བདེན་པའི་ལུས་དང་འབྲེལ་པར་རོ། །མཚུངས་པ་ཉིད་བརྗོད་པ་ནི། དེ་དག་ཀྱང་ཞེས་བྱ་བ་སྟེ། ཐ་སྙད་དག་ཀྱང་ངོ་། །དེར་ཞེས་བྱ་བ་མངོན་པར་འདོད་པ་འཆི་བ་དང་སྐྱེ་བར་འགྱུར་རོ། །བདེན་པའི་ལུས་ཕན་ཚུན་ཁྱད་པར་དང་ལྡན་པའི་ཕྱིར་གཞན་དུ་གྱུར་པ་གང་ཡིན་པ་
དེ་དག་ལེན་པ་དང་། ལེན་པ་ཐ་སྙད་གང་ལ་ཡོང་པ་དེ་རྣམས་ནི་དེ་སྐད་ཅེས་བྱ་བའོ། །དེ་ལ་འཆི་བའི་སེམས་ནི་བདེན་པའི་ལུས་དང་འབྲེལ་པར་མཐོང་བ་ཁོ་ནའོ། །སྐྱེ་བའི་སེམས་ལ་བརྗོད་པ་ནི། འདི་ལྟར་ཞེས་བྱ་བའོ། །འཇུག་པའི་ཐ་སྙད་འདོགས་པའམ་མངལ་ནས་
བྱུང་བའོ། །བག་ཆགས་ཀྱི་ཞེས་བྱ་བ་ནི་རྩོད་པའོ། །དམིགས་པ་མེད་པར་ཞེས་བྱ་བ་ནི། གང་གི་ཕྱིར་མི་དམིགས་སོ་ཞེས་བྱ་བའི་དོན་ཏོ། །རྒན་པོ་ལ་སོགས་པ་ཞེས་བྱ་བ་ནི་ལན་ཏོ། །གལ་ཏེ་ཞེས་བྱ་བ་ལ་སོགས་པ་ནི་གཞན་གྱིའོ། །རྒན་པོ་ལ་སོགས་པའི་ལུས་ལ་
སུ་འཕོ་བ་ཅི་འདྲ་བ་དེ་འདྲ་བ་ནིའོ། །ལན་ནི་དེ་ལྟ་ན་ཡང་ཞེས་བྱ་བ་སྟེ། གལ་ཏེ་ཡང་བྱིས་པ་ལ་སོགས་པའི་གནས་སྐབས་སུ་ཁུ་ཁྲག་གཅིག་ལས་བྱུང་བ་ཉིད་ཡོད་པ་དེ་ལྟ་ན་ཡང་ངོ་། །ལྡོག་པ་སྟེ་མེད་པར་འགྱུར་བ་མ་ཡིན་ནོ། །འགའ་ཞིག་ཅེ་ན་ལུས་གཞན་ཉིད་དེ། །རེ་ཞིག་
ཐ་དད་པ་ཉིད་ནི་བཟློག་པར་དཀའོ། །ཅིའི་ཕྱིར་ཞེ་ན། མཚན་ཉིད་མི་མཐུན་པ་གཉིས་ནི་ཞེས་གསུངས་སོ། །བྱིས་པའི་འོག་རོལ་བག་མ་བླངས་ཀྱི་བར་ནི་གཞོན་ནུ་སྟེ། དེ་ཉིད་ཀྱི་ལུས་ཀྱང་མཚན་ཉིད་མི་མཐུན་པར་གསལ་བའི་ཕྱིར་ན་ཐ་དད་པ་ཁོ་ནའོ། །ཐ་དད་པར་འཕོ་བ་
ཡང་མཐོང་བའི་ཕྱིར་ན། ཁུ་ཁྲག་གཞན་གྱིས་བསྐྱེད་པ་ལ་ཡང་འགལ་བ་ཅི་ཡོད་སྙམ་དུ་བསམས་པའོ། །འོན་ཏེ་ཞེས་བྱ་བ་ནི་གཞན་གྱིའོ། །རིགས་མི་འདྲ་བ་ནི་ཤིན་ཏུ་རིགས་མི་མཚུངས་པ་ལ་འདོད་དོ། །ལན་ནི་རྨི་ལམ་གྱི་ཞེས་བྱ་བའོ། །ཤིན་ཏུ་རིགས་མི་འདྲ་བའི་ལུས་