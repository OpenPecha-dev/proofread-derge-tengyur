བག་ཆགས་མཐོང་བ་སྟེ་ངེས་པ་ན་ཤེས་པ་ཐམས་ཅད་བག་ཆགས་སད་པའི་རྒྱུ་ཅན་ཡིན་ནོ། །གང་གིས་དེ་ལ་གཞན་ཡང་དེ་ལྟར་འགྱུར་བ། གཞན་དུ་མི་འཐད་པའི་ཤེས་པའི་ཕྱིར་ན། བག་ཆགས་ཀྱི་སྣ་ཚོགས་པ་མེད་པར་མི་འབྱུང་བར་ངེས་པའི་ཤེས་པ་
དེ་གང་ཡིན་སྙམ་ན། རྨི་ལམ་ཤེས་པ་ཞེས་གསུངས་སོ། །དཔེར་ན་རྨི་ལམ་གྱི་ཤེས་པ་སྣ་ཚོགས་པ་ལུས་ཀྱི་རྒྱུ་ཅན་དུ་མི་འཐད་པའི་ཕྱིར་ན། བག་ཆགས་སྣ་ཚོགས་པ་རྒྱུ་ཡིན་པར་ངེས་པ་བཞིན་ནོ། །ངེས་པ་དེའི་ཕྱིར་ན། སྣ་ཚོགས་པའི་ཤེས་པ་གཞན་པ་གཞན་གྱི་རྒྱུ་ཡང་
བག་ཆགས་སྣ་ཚོགས་པ་ཉིད་ཡིན་གྱི། ལུས་ཙམ་ལ་སོགས་པ་ནི་མ་ཡིན་པར་ངེས་པ་ཡིན་ནོ། །དེ་ལ་རེ་ཞིག་དཔེ་ཉིད་རྣམ་པར་འགྲེལ་པ་ནི། གལ་ཏེ་ལུས་དང་ཞེས་བྱ་བའོ། །དེའི་ཚེ་ཞེས་ཁོང་ནས་ཕྱུང་སྟེ་ཐམས་ཅད་སྦྱར་རོ། །ཤེས་པ་སྣ་ཚོགས་པ་ལུས་ལ་སོགས་པའི་
རྒྱུ་ཅན་དུ་མི་འཐད་པ་ན་བག་ཆགས་པ་ཉིད་གསལ་བར་བྱེད་ནུས་པ་ཡིན་ནོ་ཞེས་བསྟན་པ་ནི། འགའ་ཞིག་གིས་ཞེས་བྱ་བའོ། །དཔེ་བཤད་ནས་ལྷག་མ་མཇུག་སྡུད་པས་རྣམ་པར་འགྲེལ་པ་ནི། དེའི་ཕྱིར་སེམས་ཐམས་ཅད་ཅེས་བྱ་བའོ། །བག་ཆགས་སད་པས་བྱས་ཏེ།
ངེས་པར་གནས་པ་ཡིན་གྱི་ཞེས་བྱ་བ་ནི། ཕན་ཚུན་སྤངས་ནས་གནས་ཏེ། གཅིག་གི་རྨི་ལམ་གྱི་ཤེས་པ་ཅི་ལྟ་བ་དེ་ལྟར་གཞན་ནི་མ་ཡིན་ནོ། །འོན་ཏེ་ཞེས་བྱ་བ་ནི་རྨི་ལམ་ན་སྣང་བའི་ཤེས་པ་རྣམས་ནི་བག་ཆགས་ཙམ་ལས་སྐྱེས་པའི་ཕྱིར་མི་བདེན་པ་ཉིད་དོ་སྙམ་དུ་
བསམས་པའོ། །གྲུབ་པའི་མཐར་ནི་བག་ཆགས་ཀྱིས་བསྐྱེད་པ་ཡིན་ཡང་མི་བདེན་པ་ནི་མ་ཡིན་ནོ་ཞེས་བསྟན་པས། མི་བདེན་པར་བསྒྲུབ་པ་ལ་བག་ཆགས་ལས་སྐྱེས་པ་ཉིད་མ་ངེས་པར་བརྗོད་པ་ནི། དེ་ཡང་མི་བདེན་ཏེ་ཞེས་བྱ་བའོ། །རང་དོན་ནི་བདེ་བ་དང་ཡིད་དགའ་བ་
ལ་སོགས་པའོ། །དེ་ལྟ་ཡིན་མོད། དེ་ལྟ་ན་ཡང་ཅི་ལྟར་བདེན་པ་ཉིད་ཡིན་ཞེ་ན། ཡོད་ཉིད་དོན་བྱེད་པ་ལས་ཞེས་གསུངས་སོ། །འཆད་པ་ནི་དོན་བྱེད་པ་ལས་ཀྱི་ཞེས་བྱ་བ་ལ་སོགས་པའོ། །བཙོ་བ་དང་བསྲེག་པ་ལ་སོགས་པ་མངོན་པར་འདོད་པའི་དོན་བྱ་བ་གང་ཡིན་པ་