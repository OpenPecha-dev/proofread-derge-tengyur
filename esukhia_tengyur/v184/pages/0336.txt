བར་འགྱུར་རོ། །དེས་ན་དེས་བསྐྱེད་པའི་མངོན་སུམ་ཡང་གཅིག་གི་ཚེ་ཁོ་ན་མཐའ་མེད་པའི་དོན་འཛིན་པའི་ཕྱིར་ན་ཐམས་ཅད་མཁྱེན་པ་ཉིད་སྲིད་པ་ཡིན་ནོ། །རྟོགས་པ་ཞེས་བྱ་བ་ནི་རྗེས་སུ་དཔག་པས་སོ། །སྐྱོན་མེད་པ་ནི་ཐམས་ཅད་མཁྱེན་པ་ཉིད་མེད་པའི་མཚན་ཉིད་དོ། །གཞན་
དག་གལ་ཏེ་ཐོག་མ་ཐ་མ་མེད་པའི་དངོས་པོ་ཁས་ལེན་ན་ནི་ཇི་ལྟར་རྟོགས། དེ་སྟེ་དེ་རྟོགས་ན་དངོས་པོ་ཐོག་མ་དང་ཐ་མ་མེད་པ་ཇི་ལྟར་ཡིན་ཞེས་སུན་འབྱིན་པ་བརྗོད་པ་ནི། གལ་ཏེ་ཐོག་མ་ཐ་མ་མེད་པ་ཞེས་བྱ་བའིའོ། །གྲུབ་པའི་མཐའ་ནི་གང་ཞིག་གཉི་གའི་སྐྱོན་ཡིན་ཞིང་། ལན་ཡང་
མཚུངས་པ་ན་ཞེས་བྱ་བ། དོན་འདྲ་བའི་དོན་ནི་སྤྱོད་པ་ན། གཅིག་ལ་བརྒལ་ཞིང་བརྟག་མི་བྱ། །ཞེས་བྱ་བའི་ཚུལ་བརྗོད་པ་ནི། ཐོག་མེད་གལ་ཏེ་ཞེས་བྱ་བའོ། །དེའི་ཚེ་རིག་བྱེད་དེ་ལས་སོ། །རྟོགས་པ་ནི་འཇུག་པར་བྱེད་པའི་ངེས་པར་སྦྱོར་བ་བྱེད་པ་ཉིད་དེ་དེ་ལ་འཛིན་པར་
བྱེད་པའོ། །ཇི་ལྟར་ཞེས་བྱ་བ་ནི་ད་ལྟར་གྱི་དུས་ཙམ་གྱི་ཐོག་མ་དང་ཐ་མ་མེད་པ་ཉིད་དུ་འདྲི་བའོ། །དེ་ལ་གལ་ཏེ་ཐོག་མ་དང་ཐ་མ་མེད་པ་ཉིད་དུ་ཡིན་ན་དེའི་ཚེ་རིག་བྱེད་འདི་ནི་བདག་ངེས་པར་སྦྱོར་བ་བྱེད་པ་པོ་ཡིན་ནོ་ཞེས་བྱ་བ་ལ་སོགས་པའི་རང་བཞིན་ངེས་སྦྱོར་འཛིན་པར་བྱེད་པའི་རྟོགས་
པ་རྣམས་ཡོངས་སུ་རྫོགས་པ་ཉིད་ཡོད་པ་མ་ཡིན་ནོ། །དེས་ན་རིག་བྱེད་ཀྱི་བརྗོད་པ་འགའ་ཡང་རྗེས་སུ་བསྒྲུབ་པར་བྱ་བ་མ་ཡིན་པར་འགྱུར་ཏེ། གཞན་གྱི་ཚེ་ཇི་སྐད་བརྗོད་པའི་རྟོགས་པ་མེད་ན་རིག་བྱེད་ཚད་མ་མ་ཡིན་པའི་ཕྱིར་རོ། །དེ་ལས་ཞེས་བྱ་བ་ནི་རིག་བྱེད་ལས་སོ། །ཕྱེད་
ཕྱི་མ་འཆད་པ་ནི་ཐོག་མ་དང་ཐ་མ་མེད་པ་ཉིད་དུའོ། །ཡོངས་སུ་རྫོགས་པ་མེད་པའི་ཕྱིར་རོ་ཞེས་བྱ་བ་ནི་རྟོགས་པའོ། །ཅི་ཡང་ཞེས་བྱ་བ་ནི་རིག་བྱེད་ཀྱི་བསྟན་པའོ། །ཅིའི་ཕྱིར་ཞེ་ན། གལ་ཏེ་ཞེས་བྱ་བའོ། །དེའི་ཚེ་ད་ལྟར་ཡང་རིག་བྱེད་ཚད་མ་མ་ཡིན་ནོ། །ད་ལྟར་བའི་དུས་ཙམ་
དུ་ཞེས་བྱ་བའི་ཕྱོགས་སློང་བར་བྱེད་པ་ནི། གལ་ཏེ་ཞེས་བྱ་བའོ། །གཞན་གྱི་ཚེ་ཞེས་བྱ་བ་ནི་ད་ལྟར་བའི་དུས་ལས་སོ། །དེ་ལྟ་ན་ཡང་ཞེས་བྱ་བ་ནི་རྟོགས་པ་མེད་པ་ན་ཡང་ངོ་། །འཇུག་པར་བྱེད་པ་ནི་ངེས་པར་སྦྱོར་རོ། །ད་ལྟར་བཞིན་དུ་གཞན་གྱི་ཚེ་ཡང་འཇུག་པར་བྱེད་པ་