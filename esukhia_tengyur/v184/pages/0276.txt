སོགས་པ་སོ་སོར་གྲིབ་མ་ལ་སོགས་པའི་འབྲས་བུ་གཅིག་སྒྲུབ་པ་ལ་འཇུག་པ་ལྟ་བུའོ། །དཔེར་ན་ཤིང་གི་སྒྲ་རིགས་ཀྱི་སྒྲ་ཡིན་པ་དེ་བཞིན་དུ་བུམ་པའི་སྒྲ་ཡང་ཡིན་ནོ་ཞེས་བྱ་བའི་དོན་ཏོ། །གཟུགས་ལ་སོགས་པ་ཞེས་བྱ་བ་ནི་གཟུགས་སམ་སྒྲ་ཞེས་བྱ་བ་ལ་སོགས་པ་ཐ་དད་པར་བསྟན་པ་ཁྱད་པར་གང་ལ་ལྟོས་
པ་ཡིན་ཞེས་བྱ་བའི་དོན་ཏོ། །འབྲས་བུ་གཅིག་ལ་ལྟོས་ནས་ནི་བུའི་ཤེས་པ་དང་འབྲེལ་བར་སྟོན་པ་ཡིན་ལ། སོ་སོ་རང་གི་འབྲས་བུ་ལ་ལྟོས་ནས་ནི་གཟུགས་ལ་སོགས་པར་བསྙད་པ་ཡིན་ནོ་ཞེས་བྱ་བའི་དོན་ཏོ། །དེའི་འདུ་བྱེད་པའི་རྗེས་སུ་འཇུག་པ་ཞེས་བྱ་བ་ནི་བསྟན་བཅོས་གཞན་གྱི་འདུ་བྱེད་ཀྱི་རྗེས་
སུ་འཇུག་པའོ། །འཇིག་རྟེན་ན་དང་པོར་བརྡ་སྤྲོད་པར་བྱེད་པ་སློབ་པའི་ཕྱིར་དེ་འདྲ་བའི་གཞལ་བྱ་ཉིད་བྱ་བར་བྱེད་དོ། །དེའི་འོག་ཏུ་མུ་སྟེགས་པའི་བསྟན་བཅོས་སམ། གཞན་ལས་དམན་པ་ཉིད་ཀྱིས་ན། དོན་དེ་མོད་ལ་འཛིན་ཏེ། དོན་ཕྲ་མོ་བསྟན་བཅོས་ཁྱད་པར་ཅན་ལས་འཛིན་པར་མི་ནུས་སོ། །ཕལ་
ཆེར་ཞེས་བྱ་ནི། དཔོག་པ་དང་སེལ་བའི་ནུས་པ་རྣམ་པ་ཐམས་ཅད་དུ་ནི་མི་འགོག་པའོ། །དེ་ཉིད་ཀྱི་ཕྱིར་གང་ཞིག་ཡང་དག་པར་རྟོགས་པ་དང་ལྡན་པ་ཞེས་གསུངས་སོ། །འགའ་ཞིག་ཅེས་བྱ་བ་ཉིད་གསལ་བར་བྱེད་པ་ནི་འབྲས་བུའི་ཁྱད་པར་ནུས་པ་ཞེས་བྱ་བའོ། །འདིར་འབྲས་བུའི་ཁྱད་པར་ཅི་ལ་བརྗོད་སྙམ་ན།
འབྲས་བུའི་ཁྱད་པར་ཡང་ཞེས་བྱ་བའོ། །ཡང་ན་གཟུགས་ལ་སོགས་པ་ཉིད་འགའ་ཞིག་དབྱིབས་ཀྱི་ཁྱད་པར་གྱིས་རྣམ་པར་གནས་པ་ནི་བུམ་པ་ཡིན་ལ་ཞེས་འབྲེལ་ཏོ། །ཅི་ལྟར་ཞེ་ན་དབྱིབས་ཀྱི་ཁྱད་པར་གང་ལས་ཞེས་བྱ་བའོ། །དཔེར་ན་གཟུགས་ལ་སོགས་པ་བུམ་པ་ཡིན་ནོ་ཞེས་བྱ་བ་ལྟར་དེ་བཞིན་དུ་གཟུགས་
བུམ་པ་ཡིན་ནོ་ཞེས་བྱ་བར་ཡང་འགྱུར་རོ་སྙམ་དུ་དགོངས་ན། གཟུགས་བུམ་པར་ཞེས་བྱ་བར་ནི་ཞེས་སྨོས་སོ། །ཕན་ཚུན་ཁྱད་པར་མེད་པ་བརྗོད་པར་འདོད་པའི་མ་རྟོགས་པས་ཤིང་དང་སྨྲས་སོ། །དེ་བཞིན་དུ་ཨུཏྤ་ལ་སྔོན་པོ་ལ་སོགས་པ་ལ་ཡང་མི་འགྱུར་ཏེ། གཉི་ག་འཁྲུལ་བའི་ཕྱིར་རོ། །བྱས་པ་དང་མི་
རྟག་པ་ལ་སོགས་པ་ཁོ་ན་ལ་འགྱུར་ཏེ། ཕན་ཚུན་འཁྲུལ་པ་མེད་པའི་ཕྱིར་རོ་ཞེས་བྱ་བ་ནི་རྩོད་པ་པོའི་བསམ་པའོ། །གྲུབ་པའི་མཐའ་ནི་འདི་ནི་ཕན་ཚུན་ཁྱབ་པའི་དོན་མ་ཡིན་གྱི། འོན་ཀྱང་གཅིག་གིས་གཅིག་འཕེན་པ་ཡིན་ནོ། །དེ་ནི་ཤིང་ཞེས་བརྗོད་པ་ན་ཤ་པ་དང་སྔོན་པོ་ཞེས་བརྗོད་པ་ན་ཨུཏྤལ་ལ་ཡོད་པ་