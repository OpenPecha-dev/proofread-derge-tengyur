བརྒྱུད་པས་མཁྱེན་པ་ལ་སོགས་པ་རྣམས་རྒྱུ་ཉིད་དུ་བརྗོད་པ་ཡིན་ནོ། །དེ་ནི་དངོས་ཉིད་དུ་ཡིན་ནོ་ཞེས་བརྗོད་པ་ནི་བརྩེ་བས་ཞེས་བྱའོ། །ཡང་ན་སྔར་གྱི་གོ་བར་བྱེད་པ་འབྲས་བུ་གོ་བར་བྱ་བ་ལ་བྱེད་པ་ཡིན་པར་བརྗོད་ལ། ད་ནི་རྒྱུའི་བྱེད་པ་བསྐྱེད་པར་བྱ་བ་ལ་ཡིན་པར་བརྗོད་པ་ཡིན་ནོ་ཞེས་བྱ་བ་ནི་རྣམ་པར་
གཡེང་བའོ། །འདིས་ནི་ཞེས་བྱ་བ་ནི་བརྩེ་བས་ལེགས་དང་ཞེས་བྱ་བ་འདིས་ནིའོ། །དང་པོ་བརྩེ་བ་ལས་ནི་ཐ་མ་སྐྱོབ་པ་ཡིན་ལ། དང་འོག་མཛད་པ་ལས་ནི་ཐ་མ་ལྷག་པ་མཁྱེན་པ་ཉིད་དུ་འགྱུར་བ་ཡིན་ནོ། །བཞི་པོ་འདི་ནི་ཚད་མའི་རྒྱུ་ཡིན་ཏེ། ངེས་པའི་རྒྱུ་ཡིན་པའི་ཕྱིར་རོ་ཞེས་གསུངས་
སོ་ནི། དེའི་ཕྱིར་ཞེས་བྱ་བའོ། །དེ་ཉིད་ཀྱི་ཕྱིར་ཞེས་བྱ་བ་ནི་ཚད་མར་ངེས་པ་ཉིད་ཀྱི་ཕྱིར་རོ། །དེ་ལྟའི་དངོས་སྟོན་ནི་ཚད་མ་ཉིད་དོ། །ངག་དང་པོའི་ཚིགས་སུ་བཅད་པ་དེས་བསྟོད་པ་གང་ཡིན་པ་དེ་ནི་བཅོམ་ལྡན་འདས་ཀྱིས་ཉེ་བར་བསྟན་པ་ཉིད་ལས་ཚད་མའི་དེ་ཁོ་ན་ཉིད་བསྒྲུབ་པར་བྱ་བའི་
དོན་དུ་བརྗོད་པ་ཡིན་ནོ། །གལ་ཏེ་བཅོམ་ལྡན་འདས་ལ་ཡོན་ཏན་དཔག་ཏུ་མེད་པ་བཞིན་སྔར་བཤད་ཟིན་པ་དེ་ལྟ་ན་ཡང་། འདི་ནི་ཚད་མར་གྱུར་པ་ཉིད་ཀྱིས་དམ་པ་རྣམས་ཀྱིས་བསྟན་པར་བྱ་བ་ཡིན་པའི་ཕྱིར་ན། དེ་ཉིད་ཀྱི་བསྟོད་པ་ནི་ཚད་མའི་དེ་ཁོ་ན་བསྒྲུབ་པར་བྱ་
བའི་དོན་དུ་ཡིན་ནོ་ཞེས་བྱ་བའི་ཐ་ཚིག་གོ། །གལ་ཏེ་གང་གིས་དེ་བརྗོད་པར་བྱ་བ་ཅི་བཅོམ་ལྡན་འདས་ཀྱིས་རྗེས་སུ་དཔག་པ་གསུངས་སམ་ཞེ་ན། བཤད་པ་རྗེས་སུ་དཔག་པ་ཚད་མ་ཉིད་དུ་གསུངས་པ་ཡིན་ནོ། །གང་ལས་ཤེ་ན། མི་ཟློག་ཕྱིར་ཏེ། གང་གི་ཕྱིར་རྗེས་སུ་
དཔག་པ་བཀག་པ་མེད་པའི་ཕྱིར་རོ་ཞེས་བྱ་བའི་དོན་ཏོ། །ཡང་ན་མངོན་སུམ་བཞིན་དུ་རྗེས་སུ་དཔག་པ་ཡང་ཕྱོགས་གཅིག་གིས་གསུངས་པ་ཡིན་ནོ་ཞེས་བཤད་པ་ནི། ཅུང་ཟད་སྐྱེ་བའི་བདག་ཉིད་ཅན། །ཞེས་བྱ་བའོ། །སྦྱོར་བ་ནི་གཞན་གྱི་དོན་གྱི་རྗེས་སུ་དཔག་པ་ཡིན་ནོ། །གལ་ཏེ་ཚུལ་གསུམ་བརྗོད་པ་
གཞན་གྱི་དོན་གྱི་རྗེས་སུ་དཔག་པ་མ་ཡིན་ནམ། གང་ཅུང་ཟད་སྐྱེ་བའི་བདག་ཉིད་ཅན་ཞེས་བྱ་བ་ལ་སོགས་པ་ལ་ནི་དེ་ཡོད་པ་མ་ཡིན་ཏེ། མེད་ན་མི་འབྱུང་བ་ཙམ་ཞིག་བརྗོད་པའི་ཕྱིར་རོ་སྙམ་དུ་དོགས་པ་བསུ་ནས་བཤད་པ་ནི། མེད་ན་མི་འབྱུང་མཚན་ཉིད་ཅན། །ཞེས་བྱ་བའོ། །དེ་ཡང་ཞེས་བྱ་བ་ནི་མེད་ན་མི་འབྱུང་བ་ཡང་ངོ་། །རྗེས་སུ་