རིག་པས་བལྟ་བར་བྱ་བ་ཉིད་ལས་འདའ་བ་མེད་ལ། མེ་ནི་རེ་འགའ་རུང་བ་ཙམ་གྱིས་ཀྱང་དབང་པོའི་ཤེས་པའི་སྤྱོད་ཡུལ་ཡིན་ནོ། །དེའི་ཕྱིར་རང་གི་མངོན་སུམ་ལ་ལྟོས་པའི་བལྟ་བར་བྱ་བ་ནི་གཉི་ག་ལ་ཡོད་དོ། །འཕོ་བའི་མེ་ནི་དེ་འདྲ་བའི་མངོན་
སུམ་དུ་རུང་བ་མ་ཡིན་ཏེ། དེས་ན་དེ་བཅད་པའི་དོན་ཁོ་ནར་གསལ་ཞིང་འབར་བའི་གཟུགས་ཀྱིས་མེ་ཁྱབ་བྱེད་དུ་ངེས་པར་བྱ་བ་ཡིན་ནོ། །གང་ཞིག་གིས་བཀབ་པར་ཐལ་བ་དེ་ལྟར་སེམས་ཀྱི་རིགས་རིག་པ་མ་ཡིན་པ་ནི་འགའ་ཡང་མེད་དོ། །འདོད་པའི་སེམས་བཀབ་པའི་དུས་
སུ་སེམས་གཞན་མ་བཀབ་མོད། འདོད་པའི་སེམས་མེད་ན་རྒོད་པ་མེད་པ་ཞེས་བྱ་བ་དེ་ཙམ་གྱིས་རྒྱུད་གཞན་གྲུབ་པོ། །སེམས་ཙམ་ངེས་པ་མ་ཡིན་ནོ་ཞེས་བྱ་བ་འདི་ཅིས་བྱ་སྟེ། ཁྱད་པར་གྲུབ་ན་སྤྱི་འབད་པ་མེད་པར་གྲུབ་པའི་ཕྱིར་རོ། །ཡང་ན་དབང་ཕྱུག་རྗེས་སུ་དཔོག་པ་བཞིན་
གཞན་གྱི་རྒྱུད་རྗེས་སུ་དཔག་པ་ཡང་མི་འཐད་པ་ཁོ་ནའོ། །དེ་ལ་ནི་ཁོ་བོ་ཅག་གིས་ཁས་བླངས་པ་ཙམ་ཡིན་པའི་ཕྱིར་ཉེས་པ་མེད་དོ། །དེའི་ཕྱིར་གལ་ཏེ་བློ་དང་ལྡན་པ་བལྟར་རུང་བའི་ལུས་ཀྱིས་ཁྱད་པར་ཅན་ཁོ་ན་དང་ཁྱབ་པ་བརྗོད་པར་འདོད་པ་དང་། དེ་གྲུབ་པ་ཙམ་གྱི་སེམས་པ་ཅན་
ཙམ་གྱིས་བྱས་པར་ངེས་པ་ཉིད་དུ་འདོད་པ་ཡིན་ན་འགྱུར་མོད་ཆད་པ་ཅི་ཡོད། འོན་ཀྱང་རྩྭ་ལ་སོགས་པས་འཁྲུལ་པ་ཟློག་པར་དཀའ་བ་ཁོ་ནའོ་ཞེས་བྱ་བར་གནས་སོ། །དེ་ཉིད་ཀྱི་ཕྱིར་ཅི་འདྲ་བའི་བྱིན་གྱིས་རློབ་བོ་ཞེས་བཤད་པ་གཞན་བྱས་པ་ཡིན་ནོ། །དེའི་ཕྱིར་རྒྱུ་དང་འབྲས་བུའི་དངོས་
པོའི་མཚན་ཉིད་ཀྱི་འབྲེལ་པ་སྒྲུབ་པའི་དོན་དུ་ནི་མངོན་སུམ་དང་མི་དམིགས་པ་ལ་བརྟེན་པ་ལེགས་པ་མ་ཡིན་ཏེ། རང་བཞིན་གྱིས་བསྐལ་པ་སྤངས་པ་ཁོ་ནས་བལྟར་རུང་བའི་ཡུལ་ཅན་པའི་ཕྱིར་དང་། སེམས་པ་ཅན་ལོག་པས་འབྲས་བུ་ཙམ་ལྡོག་པ་མ་གྲུབ་པའི་ཕྱིར་ན། གོ་
རིམས་བཞིན་དུ་བསྒྲུབ་བྱ་དང་སྒྲུབ་བྱེད་ལ་ལྟོས་ནས་ངེས་པ་དང་ཐེ་ཚོམ་ཟ་བ་དག་གིས་མ་ངེས་པ་མི་སྤོང་བའི་ཕྱིར་རོ། །བཟློག་པ་ལ་གནོད་པའི་ཚད་མས་འགོག་པ་ལ་འཇུག་པ་ཡང་འདི་ཙམ་ཉིད་ཀྱིས་བསལ་བ་ཡིན་ནོ། །འདི་ལྟར་གལ་ཏེ་ཡང་འབྲས་བུ་ཚོགས་པས་བསྒྲུབ་པར་བྱ་བ་ཡིན་