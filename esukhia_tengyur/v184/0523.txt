དཔག་པ་ལ་ནི་མེད་ན་མི་འབྱུང་བ་ཉིད་གཙོར་གྱུར་པའི་རང་བཞིན་ཡིན་པར་དེ་བརྗོད། །ངག་ཐམས་ཅད་བརྗོད་པ་ཉིད་དོ་ཞེས་བྱ་བའི་དོན་ཏོ། །གང་གི་ཕྱིར་བཅོམ་ལྡན་འདས་ཀྱིས། ཚད་མ་གཉིས་བཀའ་སྩལ་པ་དེ་ཉིད་ཀྱི་ཕྱིར་གཞན་ནི་ཚད་མ་མ་ཡིན་ནོ་ཞེས་གསུངས་པ་ནི། གང་གི་ཕྱིར་ཞེས་བྱ་བའོ། །སླུ་བ་སྤྱོད་
པ་ཅན་དང་། མ་ཤེས་པའི་དོན་གསལ་བར་བྱེད་པའི་མཚན་ཉིད་གཉིས་དང་ལྡན་པའི་ཚད་མའི་དེ་ཉིད་དོ། །གཏན་ཚིགས་དེའི་ཕྱིར་ན་མངོན་སུམ་དང་རྗེས་སུ་དཔག་པ་གཉིས་དེ་ལས་<ཆད་,ཚད་>མ་གཞན་ཡོད་པ་མ་ཡིན་ནོ། །དེ་ལས་ཅིར་འགྱུར་སྙམ་ན། དེ་བཞིན་གཤེགས་པ་ཉིད་ལས་ཞེས་གསུངས་སོ། །ཡང་ན་དབང་ཕྱུག་ལ་
སོགས་པ་ཚད་མ་མ་ཡིན་ནོ་ཞེས་བྱ་བ་འདི་ལ་ཡང་དེ་བཞིན་གཤེགས་པའི་གསུང་ཡོད་པ་ཉིད་ཡིན་ཏེ། དེས་ན་དེ་དག་ཀྱང་ཚད་མ་མ་ཡིན་ནོ་ཞེས་བཤད་པ་ནི། གང་གི་ཕྱིར་བཅོམ་ལྡན་འདས་ཀྱི་རང་བཞིན་གྱི་ཚད་མའི་དེ་ཉིད་ཉེ་བར་བསྟན་པའི་དོན་ཐོབ་པར་བྱེད་པ་ཉིད་ནི་རྒྱུ་དང་འབྲས་བུའི་གནས་སྐབས་ཀྱི་
མཚན་ཉིད་གཉིས་དང་ལྡན་པ་ནི་བཅོམ་ལྡན་འདས་བདེ་བར་གཤེགས་པ་ཉིད་ཀྱིས་བསྟན་པ་མཛད་དོ། །རྒྱུ་དེའི་ཕྱིར་ན་ཉེ་བར་སྟོན་པར་མཛད་པའི་ཚད་མ་དེ་ལས་དབང་ཕྱུག་ལ་སོགས་པའི་ཚད་མ་གཞན་ནི་ཡོད་པ་མ་ཡིན་ནོ། །གང་གི་ཕྱིར་དེ་དག་ཚད་མ་ཉིད་ཀྱི་གཏན་ཚིགས་དེ་ཉིད་ཀྱི་ཕྱིར་དེ་
བཞིན་གཤེགས་པ་ཉིད་ལས་བླང་བར་བྱ་བ་དང་དོར་བར་བྱ་བའི་ཐབས་དང་བཅས་པའམ། བསྒྲུབ་པར་བྱ་བ་དང་སྒྲུབ་པར་བྱེད་པ་ལ་སོགས་པའི་ཚད་མ་ཐམས་ཅད་འགྲུབ་ཀྱི་དབང་ཕྱུག་ལ་སོགས་པ་ལས་ནི་མ་ཡིན་ནོ། །དེའི་ཕྱིར་རིགས་པ་དང་ལུང་གིས་བཅོམ་ལྡན་འདས་ཉིད་ཚད་མ་ཡིན་གྱི། དབང་
ཕྱུག་ལ་སོགས་པ་ནི་མ་ཡིན་ནོ་ཞེས་བྱ་བར་གནས་སོ། །བདག་འདྲ་ལ་ནི་འདི་འདྲའི་བློ་ཡོད་མིན། །དེ་ལྟར་སྐྱེ་བོ་འགའ་ཞིག་འདིར་འདོད་པ། །དེས་ན་བདག་གི་ལག་གིས་འདི་བཤད་བྱས། །བརྩེ་བའི་གཞན་དབང་ལས་ཡིན་རློམ་པས་མིན། །ཚུལ་བཞིན་ཊཱི་ཀཱ་འདི་ནི་བྱས་པ་ལས། །
བསོད་ནམས་ཚད་མེད་བསགས་པ་གང་ཡིན་པ། །དེས་ནི་འཇིག་རྟེན་གཤིན་རྗེའི་དགྲ་འཇོམས་ནི། །མི་བཟད་རབ་བསྒྲུབ་གཉིས་མེད་ཐོབ་པར་ཤོག །དཔལ་མཁས་པ་ཛ་མཱ་རིས་སྦྱར་བ་ཚད་མ་རྣམ་འགྲེལ་གྱི་རྒྱན་གྱི་ལེའུ་དང་པོའི་ཊཱི་ཀཱ་རྫོགས་སོ།། །།