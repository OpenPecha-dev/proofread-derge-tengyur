སྦྱར་རོ། །རྟེན་དང་བརྟེན་པའི་དངོས་པོ་ཉིད་བསལ་བ་ཅི་ལྟར་ཞེ་ན། སྤངས་པ་ཡིན་པའི་ཕྱིར་ཞེས་གསུངས་ཏེ། འདི་ནི་རྟེན་མེད་ཕྱིར་ཞེས་བྱ་བའི་འགྲེལ་པའོ། །འཕྲོད་པ་འདུ་བ་ཅན་གྱི་རྒྱུ་ཞེས་བྱ་བ་ནི་འཕྲོད་པ་འདུ་བ་ཅན་གྱི་རྒྱུར་འདོད་པ་དེ་ཁོ་ན་ཉིད་དུ་རྒྱུའམ་རྒྱུ་
མ་ཡིན་པ་ཉིད་གཅིག་ཡིན་དེ་ལས་ཕྱོགས་དང་པོ་ལ་བརྗོད་པ་ནི་གལ་ཏེ་ཞེས་བྱ་བ་དེས་ན་འདུ་བ་མེད་པའི་ཕྱིར་འདུ་བ་ཅན་གྱི་རྒྱུར་ཇི་ལྟར་འགྱུར་སྙམ་དུ་དགོངས་པའོ། །གཉིས་པ་ལ་བརྗོད་པ་ནི་འོན་ཏེ་ཞེས་བྱ་བའོ། །ཁྱབ་པར་བྱེད་པ་རྒྱུ་ཉིད་མེད་པའི་ཕྱིར་ཅི་ལྟར་ཁྱབ་པར་བྱ་བའི་གདུང་བར་བྱ་བ་ཅན་གྱི་
རྒྱུར་འགྱུར་ཞེས་བྱ་བ་དག་སྟེ། རིགས་ལ་སོགས་པ་གང་གི་དོན་རྒྱུ་མ་ཡིན་པ་དེ་ལ་བརྗོད་པ་ནི། རིགས་ལ་སོགས་པ་ཞེས་བྱ་བའོ། །རང་གི་རྟེན་འདུ་བ་ཅན་གྱི་རྒྱུ་མ་ཡིན་ཡང་དངོས་པོའི་ཆོས་ཉིད་དུ་རྣམ་པར་གནས་པར་བརྗོད་པ་གང་ཡིན་པའོ། །རིགས་ནི་ཚིག་གི་དོན་གསུམ་པ་ཡོད་པ་དང་། རྡུལ་
ཕྲ་རབ་ཚད་ཆུང་ངུ་དང་། བདག་དང་ནམ་མཁའ་ལ་སོགས་པ་ཚད་ཆེན་པོ་དང་། རྟག་པའི་རྫས་རྣམས་ལ་ཡོད་པའི་ཁྱད་པར་དང་། དབང་ཕྱུག་ལ་སོགས་པའི་བློ་སྟེ། དེ་དག་ཀྱང་སྤངས་པ་ཡིན་ཏེ་དེ་དག་གི་རྣམ་པར་གནས་པ་དངོས་པོའི་ཆོས་ཉིད་ཀྱིས་མེད་པར་དོགས་པ་རྟེན་གཞན་མེད་པར་ཇི་
ལྟར་འགྱུར། གལ་ཏེ་བརྗོད་ན་ཞེས་འདོན་པར་ནི། གལ་ཏེ་དེ་ལྟར་བརྗོད་ན་ཚུལ་འདིས་སྦྱར་བར་བྱའོ། །སྐབས་དང་སྦྱར་བའི་ཚིག་འདིའི་བཤད་པ་གཞན་གསུངས་པ་ནི་ཡང་ན་ཞེས་བྱ་བའོ། །རྟེན་དེ་ཉིད་དེའི་འདུས་པ་སྤངས་པ་ནི་བཀག་པ་སྟེ། མེད་པ་ཞེས་བྱ་བའི་དོན་ཏོ། །དེ་ཉིད་གསུངས་པ་ནི་རིགས་ནི་ཞེས་
བྱ་བའོ། །འདིར་སོགས་པ་སྨོས་པའི་བཤད་པ་ནི་ཡལ་བར་དོར་བ་ཡིན་ནོ་སེམས་ནི་དེ་ལྟར་འདོད་པ་མ་ཡིན་ནོ་སྙམ་ན་མ་ཡིན་ཏེ། གསལ་བ་གཞན་གྱི་སྒྲས་ནི་སྔ་ན་མེད་པའི་གསལ་བ་བརྗོད་པར་འདོད་པའི་ཕྱིར་རོ། །སྐྱེ་བ་བཞིན་པའི་གསལ་བ་རྣམས་ལ་ཡང་སྔར་ཉིད་ནས་འདུ་བ་ནི་མ་ཡིན་ནོ། །འོན་ཏེ་
ཐམས་ཅད་ཐམས་ཅད་དུ་སོང་བའི་ཕྱོགས་ལ་གནས་ན་སྔར་ཡོད་པ་ཡིན་ན་ཡོད་མོད་གོང་བུ་དེ་དང་འབྲེལ་པར་འགྱུར་བ་ནི་མ་ཡིན་ཏེ། སྐད་ཅིག་མ་དང་པོ་ལ་ནི་ཡོན་ཏན་ལ་སོགས་པ་དང་འབྲེལ་པ་མེད་པའི་རྫས་ཉིད་སྐྱེ་བོ་ཞེས་བྱ་བ་གྲུབ་པའི་མཐའ་ཡིན་པའི་ཕྱིར་རོ། །དེ་བས་ན་ཇི་ལྟར་སྤྱི་གསལ་བ་སྔ་མ་