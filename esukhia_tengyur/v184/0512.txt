ཞེས་རྣམ་པར་དཔྱོད་པ་དང་ལྡན་པའི་སྐྱེས་བུ་ནི་རྣམ་པར་དག་པ་ཉིད་དུ་འགྱུར་རོ། །གང་གི་ཚེ་སྙམ་ན་བདག་མེད་པར་བསྟན་པར་འགྱུར་བས་ན་ཞེས་སྦྱར་རོ། །བསྟན་པ་ཉིད་ཇི་ལྟར་སྙམ་ན། གོམས་པ་ལས་ཞེས་གསུངས་སོ། །ཅི་ལྟར་ཐར་པ་ཡིན་ཞེས་བྱ་བ་ནི་བདག་ཏུ་འཛིན་
པ་དང་སྲེད་པ་དག་ཁོ་ན་དང་། བདག་མེད་པར་ལྟ་བ་དངོས་དང་བརྒྱུད་པས་འགལ་བ་ཡིན་གྱི་ཟིན་པའི་ལུས་དང་ལས་དག་དང་ནི་མ་ཡིན་ཏེ་དེས་ན་ཡང་ལྟ་བ་ཡོད་ཀྱང་དེས་བསྐྱེད་པའི་སྲིད་པ་འབྱུང་བ་ཁོ་ནའོ་སྙམ་དུ་དོགས་པ་བསུ་ནས་ལས་དང་ལུས་དག་ཅེས་གསུངས་སོ། །རྒྱུན་
ནི་གསུམ་སྐྱེ་སྟེ། ལས་དང་ལུས་དང་སྲེད་པའོ། །སྲེད་པ་མེད་ན་ནི་གཞན་ཡོད་ཀྱང་མི་འབྱུང་སྟེ་རྒྱུ་མ་ཚང་བའི་ཕྱིར་རོ། །ས་བོན་མེད་པར་མྱུ་གུ་སྐྱེ་བ་མི་སྲིད་པ་བཞིན་ནོ་ཞེས་འབྲེལ་ཏོ། །གལ་ཏེ་སྲེད་པ་དང་བྲལ་བ་བཞིན་དུ་སྲིད་པ་ཡོད་ཀྱང་ལས་ལ་སོགས་པ་མེད་ན།
རྒྱུ་མ་ཚང་བར་འགྱུར་བ་ཁོ་ནའོ་སྙམ་དུ་དོགས་པ་བསུ་བ་ནི། དེ་ལྟ་ན་ནི་འོ་ན་ཞེས་བྱ་བའོ། །སྲིད་པ་ནི་བདག་མེད་པར་མཐོང་བའི་མི་མཐུན་པའི་ཕྱོགས་ཡིན་གྱི་ལས་ལ་སོགས་པ་ནི་མ་ཡིན་ནོ་ཞེས་ལན་འདེབས་པ་ནི། ལས་དང་ལུས་དག་ཅེས་བྱ་བའོ། །གཉེན་པོ་ཡོད་ཀྱང་
སྲེད་པའི་ས་བོན་ཡོད་ན་ལས་གཞན་དང་གཞན་དུ་འགྱུར་བ་ཁོ་ན་ཞེས་བརྗོད་པ་ནི། ནུས་མེད་ཕྱིར་རོ་ཞེས་བྱ་བའོ། །འབྱུང་བར་འགྱུར་བའི་ལས་ལ་སོགས་པ་ལ་ལྟོས་ནས་བརྗོད་པ་ནི། སྲེད་པ་ཟློག་པར་མ་རྟོགས་པར། །ཞེས་བྱ་བའོ། །འོན་ཏེ་བདག་མེད་པ་ལས་
གཞན་ལས་དང་ལུས་དང་འགལ་བ་ལུང་ལས་རྟོགས་སམ་སྙམ་ན་ཡང་ཞེས་གསུངས་སོ། །སྲེད་པ་ཡོད་ཀྱང་ལས་འབྱུང་བ་མ་ཡིན་ནོ་སྙམ་ན་སྲེད་པ་དང་འབྲེལ་པ་ནི་ཞེས་གསུངས་སོ། །དེ་ལས་ནི་སྲེད་པ་ལ་སོགས་སོ། །འོ་ན་གཉིས་ཟད་པ་འགྲུབ་དགོས་སོ་སྙམ་ན། གཉིས་ཟད་
དོན་དུ་འབད་ན་ཡང་། །ཞེས་གསུངས་སོ། །གལ་ཏེ་གྲང་བ་ལ་མེ་བཞིན་དུ་ལས་ཟད་པའི་དོན་དུ་ཟླ་བ་ཤར་ན་ཟ་བ་དང་། སྐྲ་<འཕལ་,འཕེལ>བ་ལ་སོགས་པའི་གདུང་བ་གཉེན་པོར་འགྱུར་བ་ཉིད་མ་ཡིན་ནམ། དེས་ན་གཉེན་པོ་མི་སྲིད་པར་ཅི་ལྟར་འགྱུར་སྙམ་དུ་དགོས་པ་བསུ་ནས་