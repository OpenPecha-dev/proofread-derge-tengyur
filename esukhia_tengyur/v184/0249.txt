དེ་འདྲ་བ་ཅན་ཡིན་པའི་ཕྱིར་རོ། །གཞན་དུ་མ་ཡིན་ནོ་ཞེས་བྱ་བ་ནི་རེག་པའི་རྣམ་པར་ཤེས་པ་མེད་པར་རོ། །འདི་ཡང་ཀུན་དུ་ཐ་སྙད་པའི་ཕྱོགས་ལ་བརྟེན་ནས་ལན་བཏབ་པ་ཡིན་ཏེ། དངོས་པོ་ལ་ནི་གཡོ་བ་དང་མི་གཡོ་བ་དག་མེད་པའི་ཕྱིར་ཏེ། དེ་དག་ནི་གཅིག་ཏུ་སྒྲོ་བཏགས་པས་
བྱས་པ་ཡིན་པའི་ཕྱིར་རོ། །འདི་ལྟར་དཔེར་ན་བག་ཆགས་ཀྱི་མཐུ་ལས་ཡུལ་གཞན་དང་གཞན་ཏུ་སྐྱེས་པ་གཞན་དང་གཞན་ཉིད་ཡིན་ན་ཡང་དེ་ཉིད་དུ་སྒྲོ་བཏགས་ནས་གཡོ་བ་བརྗོད་པ་དེ་བཞིན་དུ་གནས་དེར་སྐྱེས་པའི་སྐད་ཅིག་ལ་ཡང་། དེ་ཉིད་དུ་སྒྲོ་བཏགས་ནས་མི་གཡོ་བར་བརྗོད་པ་ཡིན་ནོ། །དེས་ན་
བག་ཆགས་ཀྱི་མཐུ་ལས་དེ་ལྟར་སྐྱེད་པ་དག་ལ། གཡོ་བ་དང་མི་གཡོ་བ་ནི་ཐ་སྙད་པ་ཉིད་དང་། འབད་རྩོལ་གྱི་ནུས་པ་ཡོད་པ་དང་མེད་པ་དག་གིས་བསྒྲུབ་པར་བྱ་བ་ཡང་ཡིན་ནོ། །རྣམ་པ་རྣམས་གཅིག་ཉིད་ཡིན་ན་ནི། གཡོ་བ་དང་མི་གཡོ་བ་དག་སྲིད་པ་ཐག་རིང་བ་ཉིད་དོ་ཞེས་ཕྱིས་སྟོན་པར་འགྱུར་རོ། །
གང་གི་ཕྱིར་རིག་པ་ནི་རང་གི་རང་བཞིན་ལ་འཇུག་པ་ཡིན་པའི་ཕྱིར། བདག་ཉིད་རྡུལ་ཕྲ་རབ་ལས་སྐྱེས་པར་མི་རྟོགས་ལ། དེ་ལྟར་རིག་པར་བྱེད་པ་གཞན་ཡང་མེད་པའི་གཏན་ཚིགས་དེའི་ཕྱིར་རོ། །གཟུགས་ལ་སོགས་པའི་རང་བཞིན་ཉིད་དོ་ཞེས་བྱ་བ་ནི་ཕྱི་རོལ་གྱི་གཟུགས་ལ་སོགས་པའི་རང་བཞིན་ཉིད་དེ།
དེར་འདུ་བའི་ཕྱིར་རོ། །དེ་ལྟ་ན་ཡང་སྔར་བཤད་པའི་ཐལ་བར་འགྱུར་བ་ཉིད་ཡིན་ནོ་ཞེས་མཇུག་སྡུད་པའི་སྒོ་ནས་སྟོན་པ་ནི། དེས་ན་རྡུལ་ཕྲ་རབ་རྣམས་ཞེས་བྱ་བའོ། །གཞན་གྱིས་ཁྱེད་ལ་ཡང་ཞེས་དྲིས་ཏེ། སངས་རྒྱས་པ་ལ་ཡང་ངོ་། །ལན་དུ་དེའི་རྣམ་པ་ཅན་གྱི་ཞེས་གསུངས་ཏེ། རགས་པའི་རྣམ་པ་པོ་མ་ཡོར་གཅིག་
ཏུ་འགྱུར་བའོ། །གཞན་ཞེས་བྱ་བ་ནི་ཕྱི་རོལ་ལས་གཞན་པའོ། །དོགས་པ་པ་ནི་འདི་ཡིན་ཏེ། ཕྱི་རོལ་ནི་རྡུལ་ཕྲ་རབ་ཀྱི་རང་བཞིན་ཡིན་པས། དེ་སྣང་ན་རྡུལ་ཕྲ་རབ་སྣང་བར་ཐལ་བར་འགྱུར་གྱི། གང་གི་ཚེ་རང་གི་རྣམ་པ་མྱོང་བ་ཉིད་ལྷག་པར་ཞེན་པ་ལས་ཕྱི་རོལ་རིག་པ་ཡིན་པ་དང་། དེ་བཞིན་འདི་བདག་ཉིད་ཅི་ལྟ་བ་དེ་
བཞིན་དུ་རིག་པ་ཡིན་པ་དེའི་ཚེ། ཕྱི་རོལ་གྱི་རྗེས་སུ་མཐུན་པ་ལ་བློས་རེག་པ་མ་ཡིན་ནོ་ཞེས་བྱ་བའོ། །འོ་ན་ཅི་ལྟར་འདྲ་བ་ལས་དམིགས་པར་རྣམ་པར་གཞག་ཅེ་ན། རྡུལ་ཕྲ་རབ་ཀྱི་རང་བཞིན་ལ་ནི་རྣམ་པ་ཐམས་ཅད་དུ་སོ་སོའི་སྐྱེ་བོས་རྗེས་སུ་མི་འཇུག་པའི་ཕྱིར་ན། ཁ་དོག་དང་དབྱིབས་ཉིད་ཀྱིས་བྱས་པ་འདྲ་བ་ཡིན་