ཀུན་དུ་རྟོག་པ་ཉིད་རྨོངས་པ་ཡིན་ལ། དེ་ནི་བྱམས་པ་ལ་སོགས་པས་ཀྱང་བཟློག་པའི་ཕྱིར་འདི་ལྟར་ལམ་མ་ཡིན་སྙམ་དུ་དོགས་པ་བསུ་ནས། དེ་ཡང་འཇིག་ཚོགས་ལྟ་བ་ཡིན། །ཞེས་བྱ་བའོ། །དག་པར་བྱ་བའི་ཀུན་དུ་རྟོག་པ་ཡང་བདག་ལ་ཕན་འདོགས་པར་
འཛིན་པ་ཉིད་དོ། །དེས་ན་བདག་ཏུ་འཛིན་པ་ཉིད་རྨོངས་པ་ཡིན་ནོ་ཞེས་བྱ་བའི་དོན་ཏོ། །ཅིའི་ཕྱིར་ཤིན་ཏུ་ཉེས་པར་ཚར་གཅོད་པ་མ་ཡིན་སྙམ་ན། གཏི་མུག་དང་མི་འགལ་བའི་ཕྱིར་རོ་ཞེས་གསུངས་སོ། །གཏི་མུག་དང་ངར་འཛིན་པ་གཉིས་ཐ་དད་པར་བསམས་ན་གཞན་གྱིས་
གལ་ཏེ་ཞེས་སྨྲས་སོ། །གྲུབ་པའི་མཐར་ནི་འདི་གཉིས་ཐ་མི་དད་པ་ཉིད་དུ་མཐོང་ནས་དེ་ནི་མ་ཡིན་ཏེ་ཞེས་གསུངས་སོ། །གལ་ཏེ་ཆོས་སུ་འཛིན་པ་ཡང་གཏི་མུག་ཉིད་མ་ཡིན་ནམ། དེས་ན་ཇི་ལྟར་དེ་ཡང་འཇིག་ཚོགས་ལྟ་བ་ཡིན་ཞེས་བརྗོད་སྙམ་ན། ཉོན་མོངས་པ་ཅན་གྱི་ཞེས་གསུངས་
སོ། །འདིར་འདོད་ཆགས་དང་ཞེ་སྡང་གི་སྐྱེ་གནས་ཀྱི་རྨོངས་པ་སྐབས་ཡིན་གྱི་རྨོངས་པ་ཙམ་ནི་མ་ཡིན་ནོ་ཞེས་བྱ་བའི་དོན་ཏོ། །དེས་ན་ཞེས་བྱ་བ་ནི་ཉོན་མོངས་པ་ཅན་མ་ཡིན་པས་ནའོ། །དེ་དག་ནི་དགྲ་བཅོམ་པའོ། །རྒྱུད་གྲོལ་བ་ཅིའི་ཕྱིར་སྙམ་ན། འཇིག་ཚོགས་ལ་ལྟ་བ་ནི་སྤངས་པ་
ཞེས་གསུངས་སོ། །གལ་ཏེ་མ་རིག་པའི་རྐྱེན་གྱིས་འདུ་བྱེད་ཅེས་གསུངས་པའི་ཕྱིར་མ་རིག་པ་ལོག་པ་ཙམ་རྨོངས་པ་མ་ཡིན་ནམ། འཇིག་ཚོགས་སུ་ལྟ་བ་ནི་མ་ཡིན་ནོ་སྙམ་ན། རིག་པའི་ཞེས་གསུངས་སོ། །དགག་པ་ནི་མི་བདེན་པ་དང་ཆོས་མ་ཡིན་པ་ལ་སོགས་པ་ལྟར་འགལ་
བརྗོད་པར་བྱེད་པ་ཡིན་པའི་ཕྱིར་རོ། །དངོས་པོ་མེད་པ་ནི་རྨོངས་པ་མ་ཡིན་ནོ། །སོ་སོར་རྟོག་པ་མེད་པའི་རང་བཞིན་མ་རིག་པ་ཡིན་ན། ལྟ་བ་དང་འགལ་བ་བརྗོད་པ་ནི་གལ་ཏེ་ཞེས་བྱ་བའོ། །དེར་ཞེས་བྱ་བ་ནི་མ་རིག་པར་རོ། །འོན་ཏེ་མྱ་ངན་ལས་འདས་པ་ལ་ཡང་སོ་སོར་རྟོག་པ་མེད་དོ་
སྙམ་ན། ཕུང་པོ་རྣམས་ཞེས་སྨོས་སོ། །ཧ་ཅང་ཁྱད་པར་ཡོད་པ་ཉིད་གསལ་བར་བྱེད་པ་ནི་ཕུང་པོ་ལྷག་མ་མེད་པའི་ཞེས་བྱ་བའོ། །ཉོན་མོངས་པའི་གཞི་མ་ཡིན་པའི་ཕྱིར་ན། མྱ་ངན་ལས་འདས་པ་མ་རིག་པ་ཉིད་མ་ཡིན་ནོ་སྙམ་པའི་དོགས་པ་བསུ་བ་ནི། འོན་ཏེ་དེ་ནི་ཞེས་བྱ་བ་སྟེ།