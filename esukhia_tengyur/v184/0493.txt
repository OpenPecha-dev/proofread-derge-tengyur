ཕན་གདགས་པར་བྱ་བ་དང་ཕན་འདོགས་པ་ཉིད་དུ་ལྷག་པར་ཞེན་པ་གོམས་པར་མི་བྱེད་པ་ཇི་ལྟར་ཡིན། འོན་ཏེ་དེར་ལྷག་པར་ཞེན་པ་མེད་ན། དེ་ལྟ་ན་ཡང་ཅི་ལྟར་གོམས་པ་མེད་པར་འགྱུར་ཏེ། གོམས་པ་མེད་པར་དེ་ལྟར་ལྷག་པར་ཞེན་པ་དང་<འབྲལ་,འབྲེལ་>བར་མ་འགྱུར་
བའི་ཕྱིར་རོ། །དེས་ན་འདི་ནི་གྱི་ནའོ། །དེ་སྐད་དུ་ཡང་། བདེ་བར་གྱུར་པའམ། སྡུག་བསྔལ་བར་མ་གྱུར་ཞེས་སྲེད་པ་ལས། ངའོ་སྙམ་པའི་བློ་གང་དེ། །སེམས་ཅན་ལ་ལྟ་ལྷན་ཅིག་སྐྱེས། །ཞེས་བཤད་ཟིན་ཏོ། །དེ་ལྟར་མཐོང་བ་ནི་མི་ལྡོག་ལ། མ་མཐོང་བ་ནི་ཐར་པ་ལ་གནས་པ་ཁོ་ནའོ། །
ཆོས་ཙམ་ནི་བདག་མེད་པའོ། །མཉམ་པ་ཉིད་ནི་བདག་དང་གཞན་ནམ། བླང་བྱ་དང་དོར་བྱའོ། །གལ་ཏེ་སྡུག་བསྔལ་བསྒོམས་པས་ཞེ་སྡང་བར་འགྱུར་གྱི། འདོད་ཆགས་དང་བྲལ་བར་མི་འགྱུར་ན། འོ་ན་མདོ་ལས་སྡུག་བསྔལ་གྱི་སྡུག་བསྔལ་ཉིད་དང་འདུ་བྱེད་ཀྱི་སྡུག་བསྔལ་ཉིད་ཅེས་བྱ་བ་ལ་སོགས་
པར་བསྒོམ་པར་ཅི་ལྟར་འགྱུར་ཞེ་ན། འདུ་བྱེད་སྡུག་བསྔལ་ལ་ཞེས་གསུངས་སོ། །སྡུག་བསྔལ་དང་རྣམ་པར་འགྱུར་བའི་སྡུག་བསྔལ་བསྒོམ་པར་གསུངས་བ་གང་ཡིན་པ་དེ་ནི་འདུ་བྱེད་ཀྱི་སྡུག་བསྔལ་ཉིད་ལ་དགོངས་ནས་གསུངས་པ་ཡིན་གྱི། དགོངས་པ་གཞན་གྱིས་ནི་མ་
ཡིན་ནོ། །འོ་ན་དེ་ཉིད་ཞེ་སྡང་གི་རྒྱུ་ཡིན་སྙམ་ན། ངེད་ཀྱི་འདུ་བྱེད་ཀྱི་སྡུག་བསྔལ་ཉིད་དེ་ཡང་རྐྱེན་ལས་སྐྱེས་ཏེ། རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ཡིན་ལ། རྐྱེན་ལས་སྐྱེས་པ་དེ་ཡང་བདག་མེད་པའི་ལྟ་བའི་རྟེན་དེ་དམིགས་པ་ཡིན་ནོ། །འདུ་བྱེད་ཀྱི་སྡུག་
བསྔལ་དང་རྟེན་ཅིང་འབྲེལ་པར་འབྱུང་བ་དང་། བདག་མེད་པ་ཞེས་བྱ་བ་འདི་ནི་གཉིས་སུ་བྱར་མེད་དོ། །འདུ་བྱེད་ཀྱི་སྡུག་བསྔལ་ཉིད་མཐོང་བ་ནི་སྔར་ཡིན་ལ། དེའི་རྗེས་ལ་བདག་མེད་འབྱུང་བ་ནི། བྱང་གྲོལ་སྒྲུབ་པར་བྱེད་པ་ཡིན་ནོ་ཞེས་བརྗོད་པ་ནི། སྟོང་ཉིད་ལྟ་བས་
ཞེས་བྱ་བའོ། །བདག་མེད་པར་ལྟ་བ་ཉིད་ཐར་པའི་ནང་གི་ཡན་ལག་ཡིན་ཏེ། ཞེན་པའི་གཉེན་པོ་ཡིན་པའི་ཕྱིར་རོ། །འདུ་བྱེད་ཀྱི་སྡུག་བསྔལ་ཉིད་ལ་སོགས་པར་མཐོང་བ་ནི་དེ་ཉིད་ཀྱིས། སྐྱེད་བྱེད་སྐྱེད་བྱེད་ཡིན་པའི་ཕྱིར་ན་རྟེན་ཡིན་ནོ་ཞེས་བརྗོད་པ་ནི། བསྒོམ་པ་ལྷག་མ་