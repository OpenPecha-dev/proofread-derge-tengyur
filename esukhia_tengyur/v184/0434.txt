ཐུགས་རྣམ་པར་གྲོལ་བ་ཁོ་ནའོ་ཞེས་གསུངས་པ་ནི། མ་ཡིན་ཏེ་ཞེས་བྱ་བའོ། །གྲོལ་མེད་མ་ཡིན་ཞེས་བྱ་བ་ནི། བཅོམ་ལྡན་འདས་ལ་ལྟོས་པ་སྟེ། མ་གྲོལ་བ་མ་ཡིན་གྱི་གྲོལ་བ་ཁོ་ནའོ། །མ་གྲོལ་བའི་རང་བཞིན་ནི་འདི་ཡིན་ཏེ། སྔོན་གྱི་འདུ་བྱེད་ཀྱི་ཕུང་པོ་རྣམས་
ཟད་ན་གཞན་མཚམས་སྦྱོར་བའོ། །འདི་ཡང་བཅོམ་ལྡན་འདས་ལ་མི་མངའ་སྟེ། དེས་ན་གྲོལ་བ་མེད་པ་མ་ཡིན་ནོ། །བྱང་ཆུབ་སེམས་དཔའ་རྣམས་ནི་མཚམས་སྦྱོར་བ་དང་བཅས་པ་ཡིན་ཡང་ཐུགས་རྗེའི་དབང་གིས་ཉེས་པ་ཁོ་ནར་གནས་པ་ཡིན་གྱི། འཁོར་བའི་སྐྱེ་བོ་ལྟ་བུ་
ནི་མ་ཡིན་ནོ་ཞེས་སྨྲས་པ་ནི། འདུ་བྱེད་ནུས་པ་མ་ཟད་པ་ཞེས་བྱ་སྟེ། སྔ་མ་ཟད་ཀྱང་གཞན་འབྱུང་བའི་ཕྱིར་རོ། །གནས་པ་ནི་མྱ་ངན་ལས་མི་འདའ་བའོ། །ཡང་ན་སྔ་མ་ནི་ཉན་ཐོས་ལ་ལྟོས་པ་ཡིན་ལ། ཕྱི་མ་ནི་བཅོམ་ལྡན་འདས་ལ་ལྟོས་པས་བརྗོད་པ་ཡིན་ནོ། །འདུ་བྱེད་
ཀྱི་སྒྲ་ཡང་ལེགས་པའི་ལས་ལ་འཇུག་པ་ཡིན་ནོ། །འདུ་བྱེད་ཡོད་པ་དང་མེད་པ་ལས་གནས་པ་དང་མི་གནས་པ་འབའ་ཞིག་ཏུ་ཡང་མ་ཟད་དེ་འོན་ཀྱང་ཐུགས་རྗེའི་ཁྱད་པར་ཡོད་པ་དང་མེད་པ་དག་ལས་ཀྱང་ཡིན་ནོ་ཞེས་བརྗོད་པ་ནི། སྙིང་རྗེ་དམན་པ་ཉིད་ཕྱིར་ཡང་། །ཞེས་བྱ་
བའོ། །སེམས་ཅན་གཞན་གྱི་ངོར་མཛད་པ་རག་ལས་པ་ཅན་དེ་དག་ནིའོ། །ཡང་གི་སྒྲས་འཕངས་པའི་གཏན་ཚིགས་བཤད་པ་ནི། འདུ་བྱེད་ཟད་པའི་རྒྱུའི་ཕྱིར་གནས་པའི་འབད་རྩོལ་མེད་ཅེས་འབྲེལ་ཏོ། །དེར་ཞེས་བྱ་བ་ནི་གནས་པའམ། ཐུགས་རྗེ་དང་ལྡན་པ་ལའོ། །
བདག་ཏུ་ལྟ་བ་ཙམ་ནི་རྨོངས་པ་མ་ཡིན་ཏེ། དེ་མེད་ཀྱང་རྒྱུན་དུ་ཞུགས་ལ། རྨོངས་པར་ཁས་བླངས་པའི་ཕྱིར་རོ་ཞེས་དོགས་པ་བསུ་བ་ནི། གལ་ཏེ་ཞེས་བྱ་བའོ། །སྲིད་པ་ཆད་པ་ནི་འཁོར་བ་ལྡོག་པའོ། །ཇི་ལྟར་སྙམ་ན་འཇིགས་ཞེས་སྨོས་སོ། །ཇི་ལྟར་རྒྱུན་དུ་ཞུགས་
པ་ལ་འཇིག་ཚོགས་དང་བྲལ་བ་ཡོད་པར་རྟོགས་སྙམ་ན་འདི་ལྟར་ཞེས་སྨོས་སོ། །ཅི་སྟེ་ཡང་འཇིག་ཚོགས་སུ་ལྟ་བ་དང་བྲལ་བ་ཡང་ཉེས་པ་འབྱུང་བའི་རྒྱུ་ཡོད་པས་ན། སྲིད་པ་ཚད་མ་ཡིན་ནོ་སྙམ་དུ་དོགས་པ་བསུ་ནས་སྨྲས་པ་ནི་གཏི་མུག་ཅེས་བྱ་བའོ། །དེས་ན་