པའི་ཕྱིར་རྒྱུ་ཐ་དད་པར་མཐོང་བ་ལས་འབྲས་བུ་ཐ་དད་པར་རྗེས་སུ་དཔོག་པར་འགྱུར་བ་ལ་རག་གོ། །དེའི་ཕྱིར་འཁོར་བའི་འདུ་བྱེད་པ་ཐམས་ཅད་ནི་གོམས་པས་བྱས་པ་ཁོ་ནའོ། །དེ་ཡང་སྐྱེས་མ་ཐག་པ་དང་མངལ་དུ་ཡོད་པ་མ་ཡིན་པའི་ཕྱིར། སྐྱེ་བ་
གཞན་གྱིས་གོམས་པ་ཁོ་ནས་བྱས་པ་ཡིན་ནོ་ཞེས་གནས་སོ། །གལ་ཏེ་འདུས་བྱས་པ་འདི་འཇིག་རྟེན་ཕ་རོལ་གྱི་གོམས་པས་བྱས་པ་ཡིན་ནོ་ཞེས་བྱ་བ་འདི་མི་དམིགས་པས་གནོད་པ་མ་ཡིན་ནམ་སྙམ་ན། དེ་ཞེས་གསུངས་སོ། །གལ་ཏེ་གོམས་པ་སྔོན་དུ་འགྲོ་བ་ཅན་ཅི་འདྲ་བའི་གཡོ་བ་ལ་
སོགས་པའི་འདུ་བྱེད་པ་མཐོང་བ་ལས་དེ་ལྟར་གྲུབ་པ་དེ་བཞིན་དུ་འཇིག་རྟེན་ཕ་རོལ་པ་མ་ཡིན་པའི་གོམས་པ་སྔོན་དུ་འགྲོ་བ་ཅན་ཁོ་ནར་མཐོང་བའི་ཕྱིར་དེ་ལྟ་བུ་ཉིད་འགྲུབ་པར་འགྱུར་བའི་ཕྱིར་འཇིག་རྟེན་ཕ་རོལ་ནི་མི་འགྲུབ་པོ་ཞེ་ན། དེ་ཉིད་ཀྱི་ཕྱིར་ཞེས་གསུངས་ཏེ། འདུ་བྱེད་པ་དང་གོམས་
པ་གཉིས་རྒྱུ་དང་འབྲས་བུའི་དངོས་པོར་གྲུབ་པ་ཉིད་ཀྱི་ཕྱིར་རོ། །འདི་ཉིད་གསལ་འདེབས་པ་ནི་འབྲས་བུ་ནི་རྒྱུ་དང་ལྷན་ཅིག་ཅེས་བྱ་བའོ། །གལ་ཏེ་དེ་ལ་རྒྱུ་ཉིད་མ་མཐོང་བའི་ཕྱིར་གང་གི་འབྲེལ་པར་འགྱུར་བ། འབྲས་བུ་དེའི་འབྲས་ཉིད་དུ་ཅི་ལྟར་འགྱུར་ཞེ་ན། རྒྱུ་མ་མཐོང་ཡང་
ཞེས་གསུངས་སོ། །དེ་ལྟར་འཇིག་རྟེན་རྒྱང་འཕན་གྱི་འདོད་པ་བསལ་ནས་བཞད་གད་དུ་བྱ་བའི་ཕྱིར། དེའི་ཕྱིར་འདིར་ཞེས་གསུངས་སོ། །གླེན་པ་གཞན་གྱིས་ཁྱུ་མཆོག་དང་མ་ཧེ་དག་ཅི་ལྟ་བ་བཞིན་དུ་མ་ངེས་པའི་ཕྱིར་ཁྱུ་མཆོག་གི་སྒྲས་མ་ཧེ་ལ་བརྗོད་པ་སྟེ། མ་ཧེ་རྭ་རིང་པོ་གང་ཡིན་པ་དེ་མའི་
ལྟོ་ན་ཅི་ལྟར་གནས་ཏེ། དེ་གནས་ན་མ་ཅི་ལྟར་མཚོ་སྙམ་དུ་བསམས་པའོ། །དེས་ན་མ་ཧེ་གནས་པ་ཅི་ལྟར་སྲིད་པ་དག་སྨྲོས་ཤིག་ཅེས་དྲིས་པ་ནའོ། །དེ་ལྟ་བུར་གྱུར་པ་ཉིད་དོ་ཞེས་བྱ་བ་ནི་དོན་འདི་ཡིན་ཏེ། དཔེར་ན་སྔར་སྐྱེས་པ་འཕེལ་བ་ལ་སོགས་པ་མེད་པར་མ་ཧེ་དེ་ལྟར་ཐ་སྙད་བྱེད་པ་ཙམ་
བཞད་གད་ཀྱི་གནས་ཡིན་པ་དེ་བཞིན་དུ་སྔོན་གོམས་པ་མེད་པ་ཉིད་དུ་སྐྱེ་བ་དང་པོའི་འདུ་བྱེད་པ་ལ་སོགས་པ་ལ་དེ་ལྟར་ཐ་སྙད་ཙམ་བྱེད་པ་ལ་བཞད་གད་ཀྱི་གནས་ཡིན་ནོ་ཞེས་བྱ་བའོ། །འོན་ཏེ་གང་ལས་ཞེས་བྱ་བ་ནི་གཞན་གྱིའོ། །དེ་ཙམ་གྱིས་ནི་ལན་མི་འཐོབ་སྟེ། ཡོངས་སུ་གྱུར་པ་ཐམས་