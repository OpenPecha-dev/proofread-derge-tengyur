མེད་དོ། །འདིས་ནི་ཁས་བླངས་ནས་བརྗོད་པ་ཡིན་ནོ་ཞེས་སྟོན་པ་ནི་ཐ་མི་དད་པར་ནི་ཞེས་བྱ་བའོ། །ཅིའི་ཕྱིར་ཞེ་ན། འདི་ལྟར་ཞེས་སོ། །ཐ་དད་མེད་པའི་ཕྱིར་ཞེས་བྱ་བ་འདིར་བཅད་དོ། །དེའི་ཕྱིར་ལུས་ལའང་ཡོན་ཏན་འགྱུར་ཞེས་བྱ་བ་ནི་ཐ་མི་དད་པ་དེའི་ཕྱིར་རོ། །ཐོས་པ་ལ་སོགས་པའི་འདུ་
བྱེད་པ་བསལ་བར་འགྱུར་རོ་ཞེས་རྟོགས་པར་བྱའོ། །འོན་ཏེ་ཡང་ལུས་ལ་ནི་ཐ་དད་པ་མེད་པ་ཡིན་ཡང་། ཡོན་ཏན་འགའ་ཡང་གསལ་བ་མ་ཡིན་ནོ་སྙམ་ན་དེས་ན་འདི་ལ་ཡང་མི་འགྱུར་རོ་ཞེས་གསུངས་པ་ནི་ཡོན་ཏན་ཞེས་བྱ་བ་སྟེ། དཔེར་ན་ཞེས་སྦྲེལ་བར་བྱའོ། །དེས་ན་དཔེར་ན་ནག་
པོ་ལ་སོགས་པ་ལུས་ཀྱི་ཡོན་ཏན་གསལ་བ་དེ་བཞིན་དུ་འདི་ཡང་འགྱུར་ཏེ། ཐ་དད་པ་མེད་པའི་ཕྱིར་རོ་ཞེས་བྱ་བའི་དོན་ཏོ། །སེམས་ལ་འདུ་བྱེད་པ་དམིགས་པ་དང་། །ལུས་ལ་ནག་པོ་ལ་སོགས་པ་ཡང་ཐ་དད་པ་མེད་པ་ཉིད་ལས་ཡིན་ནོ། །ཐ་དད་པ་མེད་པ་དེ་ནི་སེམས་ཀྱི་བདག་ཉིད་ཡིན་པས་
ན། ལུས་ལ་ཡང་སེམས་ལྟོས་ནས་ཉམས་པ་མེད་པ་ཉིད་དོ། །འཆད་པ་ནི་རང་གིས་མྱོང་བ་ཞེས་བྱ་བ་ལ་སོགས་པའོ། །ཡོན་ཏན་ཞེས་བྱ་བ་འདིའི་བཤད་པ་ནི། ཅི་ལྟར་ལུས་ཀྱི་ཡོན་ཏན་ཞེས་བྱ་བའོ། །གཞན་དུ་འགྱུར་བ་སྟེ། ནང་དུ་མ་འདུས་པར་འགྱུར་བ་མ་ཡིན་ནོ། །ནང་གི་ཞེས་
བྱ་བ་ནི་གཞན་གྱི་དོགས་པའོ། །བཟོ་ལ་སོགས་པ་ནི་ནང་གི་རེག་བྱའི་ཁྱད་པར་ཡིན་ནོ་སྙམ་དུ་སེམས་པའོ། །མ་ཡིན་ཏེ་ཞེས་བྱ་བ་ནི་ལན་ནོ། །བྱེད་པ་པོ་ལ་སོགས་པས་ཕྱི་རོལ་གྱི་རེག་པར་བྱ་བ་རླུང་རྩུབ་མོའི་རང་བཞིན་དམིགས་པ་གང་ཡིན་པ་དེ་ཡང་གཞན་གྱིས་མ་དམིགས་པའི་ཕྱིར་རོ། །དེ་ཉིད་
བཤད་པ་ནི་མས་ཞེས་བྱ་བའོ། །དེའི་བདག་ཉིད་ཡིན་ཡང་ལུས་ཀྱི་ནང་གི་རེག་བྱའི་བདག་ཉིད་ཡིན་པས་ན་བཟོ་ལ་སོགས་པའི་ཕྱི་རོལ་ན་གནས་པས་མི་དམིགས་ན། དེའི་ཚེ་ཕྱི་རོལ་གྱི་རེག་བྱའི་རང་བཞིན་རླུང་རེག་བྱ་རྩུབ་མོ་གཞན་གྱིས་ཅི་སྟེ་མ་དམིགས། དམིགས་པ་མ་ཡིན་ན་ནི་རྩུབ་མོ་དེ་
རླུང་གི་རེག་པ་ཉིད་མ་ཡིན་གྱི། འོན་ཀྱང་ཉེས་པས་ཉེས་པ་ཅན་དུ་བྱས་པའི་རེག་པར་བྱེད་པའི་དབང་པོ་ཉིད་རླུང་དང་ཕྲད་ནས་སྡུག་བསྔལ་གྱི། མྱོང་བ་སྐྱེད་པར་བྱེད་པ་ཡིན་ནོ། །དེས་ན་སྡུག་བསྔལ་གྱི་བདག་ཉིད་ཀྱི་ཤེས་པ་རང་གིས་རང་གི་རིག་པར་བྱ་བ་ནི་ལུས་ལས་ཐ་དད་པ་ཁོ་ནའོ། །