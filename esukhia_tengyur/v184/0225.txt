ནི་གདོད་མ་ནས་ཞི་བར་བརྗོད་དོ། །འོ་ན་ཅི་ལྟར་ཉེ་བར་འཚེ་བ་གཉིས་དང་འབྲེལ་བ་ཡིན་ཞེ་ན་བདེན་ཏེ། དེ་ཁོ་ན་ཡང་དག་པར་བརྟགས་ན་གཉིས་མེད་ལ་ཉེ་བར་འཚེ་བ་ཡང་མེད་དོ། །འོན་ཀྱང་ཀུན་རྫོབ་ཏུ་གཉིས་སྒྲོ་བཏགས་པས་ཉེ་བར་འཚེ་བ་ཡང་ཐ་སྙད་བྱེད་དོ། །དེ་ཁོ་ན་
ལ་མངོན་དུ་ཕྱོགས་ན་ནི་སྒྲོ་བཏགས་པ་ཡང་འགའ་ཡང་མེད་དོ། །དེས་ན་འདི་མཐའ་དག་ནི་ངེས་པར་མ་བཏགས་པའི་དུས་ན་ཡོད་པ་ཡིན་གྱི། རྣམ་པར་དཔྱད་ན་ནི་ཡོད་པ་མ་ཡིན་ནོ། །དེས་ན་མཆོག་ཏུ་ཡིད་ཆེས་པའི་རྒྱུ་ནི་རྣམ་པར་དཔྱོད་པ་ཁོ་ན་ཡིན་ནོ། །དེས་ན་འཁོར་བ་ཉིད་མེད་པའི་ཕྱིར་ཡོད་པ་
གསལ་བར་མི་བྱ་སྟེ། འོན་ཀྱང་རྣམ་པ་ཐམས་ཅད་དུ་ཡོད་པ་མ་ཡིན་ནོ་ཞེས་རྟོགས་པར་བྱ་བའོ། །འོན་ཏེ་ཞེས་བྱ་བ་ནི་ཀུན་རྫོབ་ཀྱི་ཕྱོགས་སྡུད་པའོ། །མཆོག་ཏུ་རྟོག་པ་ནི་བློ་སྟེ། རྣམ་པ་གཉིས་སྤོང་བར་བྱེད་པའོ། །དེ་ག་ལ་ཡོད་པ་ནི་རྟོག་པ་དང་ལྡན་པའོ། །དེའི་དངོས་པོ་ནི་དེ་ཉིད་ཡིན་ཏེ།
ཕྱིས་དགག་པའི་བསྡུ་བའོ། །དམན་པའི་གནས་སུ་འགྲོ་བ་ནི་རྟོག་པ་དང་མི་ལྡན་པས་སྦྱར་བ་ཡིན་ནོ་ཞེས་བྱ་བའི་དོན་ཏོ། །འདི་ཉིད་གསལ་བར་བྱེད་པ་ནི། བདག་ལ་ཆགས་པས་བསྐུལ་བ་ནི། །ཞེས་བྱ་བའོ། །ཕྱིན་ཅི་ལོག་ཉིད་དུ་ཅི་སྟེ་འགྱུར་སྙམ་ན། དེ་འདྲ་བ་དེ་ནི་ཞེས་གསུངས་སོ། །དབང་པོ་
ལས་འདས་པའི་ཕྱིར་དེ་སྤང་བ་ནི་མི་རིགས་སོ་སྙམ་དུ་དགོངས་པའོ། །ལས་གང་གིས་ཕྱིན་ཅི་ལོག་བསྐྱེད་པ་གཞན་གྱིས་བཀྲི་བར་བྱ་བ་མ་ཡིན་པ་ཞེས་སྦྱར་རོ། །དེ་ལྟ་ཡིན་དང་མནར་མེད་པ། སྒྲུབ་པར་བྱེད་པའི་ལས་ཀྱིས་གྲང་བའི་རིམས་ཆེན་པོའི་དབང་གིས་དེའི་མེ་ཉིད་ལ་བདེ་བའི་རྒྱུར་
བསམ་པས་འཇུག་པ་ཡིན་ནོ། །དེ་བཞིན་དུ་ཕྱིན་ཅི་ལོག་གི་བློ་ཅན་རྩེ་བར་འདོད་པས་མ་ལ་སོགས་པའི་གནས་སུ་འཇོག་གོ། །དེ་ལྟར་འགྲོ་བ་ཞེས་བྱ་བ་ནི། དམན་པའི་གནས་སུ་འགྲོ་བའོ། །ཕྱིན་ཅི་ལོག་གི་ནུས་པ་བརྗོད་ནས། སྲིད་པའི་ནུས་པ་བརྗོད་པ་ནི། བདེ་བ་དང་ཞེས་བྱ་བའོ། །
ཀྱང་ནི་རིམ་པ་བཞིན་དུ་ཡིན་ཏེ། ཕྱིན་ཅི་ལོག་འབའ་ཞིག་གིས་ཡིན་པར་ནི་མ་ཟད་ཀྱི། བདེ་བ་ལ་སོགས་པ་ཐོབ་པ་ལ་སོགས་པར་འདོད་པས་ཀྱང་ཡིན་ནོ། །གང་གིས་གཉིས་རྒྱུ་ཡིན་པའི་ཕྱིར་གཞན་དུ་མི་འཐད་པ་ཉམས་པར་འགྱུར་བ། ཅི་ལྟ་བུ་མཐོང་བ་ཡོད་དམ་སྙམ་ན། ཐོས་པ་པོ་ཞེས་