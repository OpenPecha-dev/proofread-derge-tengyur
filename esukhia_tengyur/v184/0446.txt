རང་རིག་པ་དེ་ལས་སྔ་མ་དང་། ཕྱི་མ་གཉིས་ཉིད་རྟོགས་པར་མི་འགྱུར་རོ། །གཞན་རིག་པ་ཡིན་ཡང་ཉེ་བར་འཛིན་པའི་ཕྱིར་སྔ་མས་ཕྱི་མའམ་སྔ་མ་འཛིན་པ་ནི་མེད་དོ་ཞེས་བརྗོད་པ་ནི་སྔ་མ་ཕྱི་མ་མེད་པ་ནི་དེའི་རྟོགས་པ་ནི་དེ་དག་གིས་རྟོགས་པའོ། །སྔ་མའམ་ཕྱི་མའི་རིག་
པ་ནི་ཕན་ཚུན་ཐ་དད་པ་མ་ཡིན་ཏེ་གཅིག་ཡིན་པའི་ཕྱིར་རོ་ཞེས་བྱ་བ་ཕྱོགས་གཉིས་པའི་དོགས་པ་བསུ་བ་ནི། གལ་ཏེ་སྔ་མ་དང་ཞེས་པའོ། །གཅིག་ན་ཞེས་བྱ་བ་ནི་ལན་ནོ། །འདི་ཉིད་གསལ་བར་བྱེད་པ་ནི། མངོན་དུ་བྱས་བཞིན་པ་ཉིད་ན་ཞེས་བྱ་བའོ། །གལ་ཏེ་ཡང་
སྔོན་དུ་བྱེད་པ་སྔ་མ་དང་ཕྱི་མའི་དངོས་པོ་མི་སྣང་བ་དེ་ལྟ་ན་རྣམ་པར་རྟོག་པ་ལ་ནི་སྣང་བ་ཁོ་ནའོ་ཞེས་དོགས་པ་བསུ་བ་ནི། གལ་ཏེ་སྔ་མ་ཉིད་མིན་ན། །ཞེས་བྱ་བའོ། །རྣམ་པར་རྟོག་པ་ནི་སྔོན་དུ་བྱེད་པའི་རང་བཞིན་མ་ཡིན་ཏེ། བག་ཆགས་ཀྱི་སྟོབས་ལ་བརྟེན་པའི་དྲན་པ་
ཉིད་ཡིན་ནོ་ཞེས་ལན་འདེབས་པ་ནི་འདི་རྟགས་ཞེས་བྱ་བ་སྟེ། སྔ་མ་ཉིད་རྟོགས་པའོ། །དེ་རྟོགས་མིན་ནི་སྔ་མ་ཉིད་རྟོགས་པ་མ་ཡིན་པའོ། །དེ་དང་འབྲེལ་པའི་ཕྱིར་དེ་རྟོགས་པ་ཡིན་ནོ་སྙམ་པའི་དོགས་པ་བསུ་བ་ནི་འདི་ཞེས་བྱ་བའོ། །འདིའི་ནི་སྔ་མ་ཉིད་ཀྱིའོ། །དེ་མེད་པར་
ཡང་ཡོད་པའི་ཕྱིར་དེ་དང་འབྲེལ་པ་ཡོད་པ་མ་ཡིན་ནོ་ཞེས་ལན་འདེབས་པ་ནི་དེའི་ཞེས་པ་ནི་ཇི་ལྟར་བརྗོད་ཅེས་བྱ་བའོ། །དེ་མེད་པར་ནི་སྔ་མ་ཉིད་མེད་པར་རོ། །འདིས་ནི་དངོས་སུ་རྒྱུ་དང་འབྲས་བུའི་དངོས་པོ་ཡིན་པ་བསལ་བ་ཡིན་ནོ། །བརྒྱུད་པས་རྒྱུ་དང་འབྲས་བུའི་དངོས་པོར་
དོགས་པ་བསུ་ནས། འདི་ནི་སྐབས་ལ་ཉེ་བར་མཁོ་བ་མ་ཡིན་ནོ་ཞེས་བརྗོད་པ་ནི་རྒྱུ་དང་ཞེས་བྱ་བའོ། །དེ་ཙམ་གྱིས་ཞེས་བྱ་བ་ནི་རྒྱུ་དང་འབྲས་བུའི་དངོས་པོ་ཙམ་གྱིས་སོ། །འོན་ཏེ་རྣམ་པར་རྟོག་པ་རྣམས་ཀྱི་འཛིན་པ་ནི་ལྷག་པར་ཞེན་པ་ཡིན་ནོ་སྙམ་དུ་དོགས་པ་བསུ་ནས་
བཤད་པའི་དོན་ནི་ཞེས་བྱ་བའོ། །བཟློག་པ་ལས་ནི་ལྷག་པར་ཞེན་པ་ལས་སོ། །གལ་ཏེ་གཟུང་བར་བྱ་བ་ནི་རྒྱུ་ཉིད་ཡིན་ལ། འཛིན་པར་ཡང་འབྲས་བུ་ཉིད་མ་ཡིན་ནམ། དེ་སྐད་དུ་ཡང་རྒྱུ་ཉིད་ལ་གཟུང་བར་འཐད་པ་ཤེས་པར་རིག་ན་ཞེས་བཤད་པ་ཡིན་ནོ། །འདི་ནི་དྲན་པ་