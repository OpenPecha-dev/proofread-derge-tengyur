ནོ་ཞེས་བཤད་པ་ནི། འདུ་བ་ནི་ཞེས་བྱ་བའོ། །རྣལ་འབྱོར་པས་ནི་འདུ་བ་ཡོད་ཀྱང་གཞན་གྱི་བདག་གི་བྱེད་པ་དང་ལོངས་སྤྱོད་པ་དག་དེ་ལས་ཐ་དད་པར་ཤེས་པ་ཡིན་པ་དེ་བཞིན་དུ་བདག་ཉིད་ཀྱི་ཡང་ཡིན་ནོ། །དེས་ན་གལ་ཏེ་དེ་དག་དང་གཞན་གྱི་
བདག་འབྲེལ་ན། རང་གི་བདག་ལ་ཡང་དེ་ལྟར་ཅི་སྟེ་མི་རྟོགས། བདེ་བའི་འབྲས་བུ་སྐྱེད་པ་ལ་རྟག་པ་ལ་ནུས་པ་འགྲུབ་པ་མ་ཡིན་ནོ་ཞེས་བྱ་བའི་དོན་ཏོ། །གལ་ཏེ་དེ་ཡང་རྟག་པའི་ཕྱིར་རིམ་གྱིས་སྐྱེ་བ་དང་བྱ་བ་འགལ་བ་ཡིན་ནོ། །འོ་ན་ནི་བདག་མེད་པ་ལ་ཡང་ཞེས་བྱ་
བའི་དྲན་པ་དང་ལོངས་སྤྱོད་པ་ལ་སོགས་པ་ནི་ཡོད་པ་ཡང་ཡིན་ཏེ། དེས་ན་བདག་ཡོད་པ་ཡིན་ནོ། །འདི་ལྟར་གཞན་གྱིས་མྱོང་བ་ནི་གཞན་གྱིས་དྲན་པ་མ་ཡིན་པའི་ཕྱིར་ན། དྲན་པ་མི་མཐུན་པའི་ཕྱོགས་ལས་ལྡོག་པ་ན། གཅིག་ཉིད་ཀྱིས་ཁྱབ་པ་ཡིན་ནོ། །
གཅིག་ཉིད་གོ་བར་བྱེད་དོ། །དེ་བཞིན་གཞན་གྱིས་བྱས་པ་ནི་གཞན་གྱིས་ལོངས་སྤྱོད་པ་མ་ཡིན་ཏེ། བྱས་པ་ཆུད་ཟོས་པ་དང་། མ་བྱས་པ་དང་ཕྲད་པར་ཐལ་བའི་ཕྱིར་རོ། །དེས་ན་བྱེད་པོ་ལོངས་སྤྱོད་པར་གྲུབ་པོ། །དེ་བཞིན་དུ་བུམ་པ་ལ་སོགས་པ་བདག་མེད་པ་ལ་
བདག་མེད་པས་སྲོག་ལ་སོགས་པ་མེད་པར་འགྱུར་བ་ཡིན་ལ། ཡོད་པ་ན་ཡང་དེ་གོ་བར་བྱེད་པ་ཡིན་ནོ། །མི་མཐུན་པའི་ཕྱོགས་ལས་མི་ལྡོག་གི། མཐུན་པའི་ཕྱོགས་མེད་པའི་ཕྱིར་དེ་ལས་ནི་མ་ཡིན་ནོ། །དེས་ན་རྗེས་སུ་འགྲོ་བ་འཁྲུལ་པ་མེད་པ་ལྟར་ལྡོག་པ་
འཁྲུལ་པ་མེད་པ་ཡང་གོ་བར་བྱེད་པ་ཡིན་ནོ། །མཉན་བྱ་ཉིད་ནི་ལྡོག་པ་འཁྲུལ་པ་མེད་པ་ཅན་མ་ཡིན་ཏེ། མཐུན་པའི་ཕྱོགས་ལས་ཀྱང་ལྡོག་པའི་ཕྱིར་རོ། །མལ་ཆ་དང་སྟན་ལ་སོགས་པ་འདུས་པ་དག་ནི་གཞན་གྱི་དོན་དུ་མཐོང་ལ། མིག་ལ་སོགས་པ་འདུས་པ་ཡིན་
པའི་ཕྱིར་གཞན་གྱི་དོན་ཡིན་ནོ། །གཞན་ནི་འདིར་མ་འདུས་པ་ཡིན་ནོ་བཟློག་པ་ཡིན་ན་ནི་དེ་ཡང་གཞན་གྱི་དོན་ཡིན་ལ། དེ་ཡང་དེ་བཞིན་དུ་འགྱུར་བའི་ཕྱིར། ཐུག་པ་མེད་པས་ན་སྒྲུབ་པར་ནུས་པ་མ་ཡིན་ནོ། །དེས་ན་མི་མཐུན་པའི་ཕྱོགས་བདག་མེད་པ་ལ་གནོད་