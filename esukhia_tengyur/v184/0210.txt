དཔེར་ཅི་ལྟར་སྲིད་ཅེས་བྱ་བའི་དོན་ཏོ། །སྔོན་གྱི་འདུ་བྱེད་པ་ལ་མ་ལྟོས་པ་ལས་ནི་མ་ཡིན་ཏེ། འོན་ཀྱང་སྔོན་གྱི་འདུ་བྱེད་པ་ལ་ལྟོས་པས་ཁོ་ན་ལས་ཡིན་ཏེ། ཚིག་ལེའུར་བྱས་པ་ལས་སྔོན་གྱི་རྣམ་པར་ཤེས་པ་ལ་ལྟོས་པར་བརྗོད་པ་དེ་ཉིད་འགྲེལ་པར་སྔོན་གྱི་འདུ་བྱེད་པ་ལ་ལྟོས་པར་བརྗོད་པ་
ནི། འདུ་བྱེད་པ་ཅི་ལྟ་བ་བཞིན་དུ་ཤེས་པ་སྔ་མ་ཡང་། དབང་པོའི་ཤེས་པ་སྔ་མ་ཉིད་དུ་བསྟན་པའི་དོན་ཏོ། །སྔོན་གྱི་རྣམ་པར་ཤེས་པ་ལ་ལྟོས་པ་ཉིད་བརྗོད་པ་ནི། རྣམ་པར་ཤེས་པ་སྔ་མ་གཡོས་ན་ཞེས་བྱ་བའོ། །མི་སྐྱེ་བའི་ཕྱིར་རོ་ཞེས་བྱ་བ་ནི། དབང་པོའི་ཤེས་པའོ། །གཞན་དག་མི་
སྐྱེ་བ་མི་བཟོད་ནས་གལ་ཏེ་ཞེས་བྱ་བའོ། །ངེས་པ་མེད་ཕྱིར་ཞེས་བྱ་བ་ནི། སྔ་མ་དང་ཕྱི་མ་གཉི་ག་དང་འབྲེལ་ཏོ། དེས་ན་ངེས་པ་མེད་ཕྱིར་ཞེས་བྱ་བའི་མཐར་ཐུག་པས་དོགས་པ་བསུ་ནས། མེད་པ་ཞེས་བྱ་བ་མེད་པར་རྟོགས་པ་གང་ཡིན་པ་དེ་ཐམས་ཅད་ཀྱི་རིག་པ་ཉིད་ངེས་པ་མེད་ཉིད་ལས་ཁས་ལོང་
ཤིག །གང་གི་ཕྱིར་ངེས་པ་མེད་པའི་ཕྱིར་ཞེས་བྱ་བའི་གཏན་ཚིགས་ནི་ཐམས་ཅད་ལ་ཡང་བརྗོད་པར་ནུས་པ་ཡིན་ནོ། །དེ་ལྟ་ཡིན་ན་ཅི་སྐྱོན་སྙམ་ན། གལ་ཏེ་ངེས་པ་མེད་པའི་ཕྱིར་ཞེས་བྱ་བའོ། །འོ་ན་ནི་ཞེས་བྱ་བ་ནི་དེ་ལྟ་ཡིན་ན་དབང་པོའི་རྣམ་པར་ཤེས་པ་ལྟར་འཇིག་རྟེན་ཕ་རོལ་མེད་པ་མ་ཡིན་ནོ་
སྙམ་དུ་དགོངས་པའོ། །ཅིའི་ཕྱིར་མ་ཡིན་སྙམ་ན། ཐམས་ཅད་དུ་ཞེས་གསུངས་ཏེ། འཇིག་རྟེན་ཕ་རོལ་ལ་སོགས་པ་ལ་ཡང་ངོ་། །འོན་ཏེ་ཞེས་བྱ་བ་ནི་གཞན་གྱིའོ། །ངེས་པ་མེད་པ་འབའ་ཞིག་ནི་གཏན་ཚིགས་མ་ཡིན་ཏེ། འོན་ཀྱང་རྒྱུ་མ་ཚང་བའོ། །ངེས་པ་མེད་པ་ལས་ནི་ཐ་སྙད་ལྡོག་པ་ཙམ་
ཡིན་ནོ་ཞེས་བྱ་བའི་དོན་ཏོ། །གང་དུ་ངེས་པ་མེད་པའི་ཕྱིར་མ་སྐྱེས་སོ་ཞེས་ཐ་སྙད་དུ་བྱེད་པ་དེར་ནི་རིག་པའི་རྒྱུ་དབང་པོ་ལ་སོགས་པ་ཡིན་ཏེ། དེས་ན་ནུས་པའི་རྒྱུ་ཡོད་པའི་ཕྱིར། འཇིག་རྟེན་ཕ་རོལ་ལ་སོགས་པ་ལ་ནི་ཚུལ་འདི་ཡོད་པ་མ་ཡིན་ནོ། །དེས་ན་དངོས་པོ་མེད་པ་ཁོ་ན་ཡིན་པས། གང་དུ་ཡང་རིག་
པ་མེད་པ་མ་ཡིན་ནོ་ཞེས་ཅི་སྟེ་བརྗོད་ཅེ་ན། གྲུབ་པའི་མཐར་ནི་རྣམ་པ་འདི་མ་བཀག་པ་ཁོ་ནར་རྣམ་པ་གཞན་གྱི་སྒོ་ནས་ཀྱང་སྐབས་འགྲུབ་པར་འགྱུར་རོ་ཞེས་སྟོན་པ་ནི། འོ་ན་ངེས་པའི་རྒྱུ་ཡང་ཞེས་བྱ་བའོ། །འོན་ཏེ་ཞེས་བྱ་བ་ནི་གཞན་གྱིའོ། །ཉམས་སུ་མྱོང་ངོ་ཅོག་ལ་ནི་རྣམ་པར་རྟོག་པ་འབྱུང་བ་མ་ཡིན་ཏེ།