བདེ་བ་དང་སྡུག་བསྔལ་ཐོབ་པ་དང་དོར་བར་འདོད་པ་དེ་དག་ཉིད་ལ་མདོ་ལས་རྣམ་པར་ཕྱེ་ནས་འདོད་པའི་སྲིད་པ་དང་འཇིག་པའི་སྲེད་པའི་སྒྲས་བརྗོད་དོ་ཞེས་བཤད་པ་ནི། འདོད་པ་དང་འཇིག་པའི་འདོད་པ་དེ་དག་ཉིད་ཡིན་ནོ་ཞེས་བྱ་བའོ། །དེ་ཇི་ལྟར་ན་དེའང་སྲིད་འདོད་ཡིན་
སྙམ་ན། གང་འདི་ཞེས་གསུངས་སོ། །སོགས་པའི་སྒྲས་ནི་བདེ་བ་དང་ལྡན་པ་དང་། སྡུག་བསྔལ་དང་བྲལ་བ་དག་གཟུང་ངོ་། །དོན་འདི་ཡིན་ཏེ་སྲིད་པའི་སྒྲས་ནི་འཁོར་བའི་རྣམ་གྲངས་སུ་ཡིན་ལ། འཁོར་བ་དང་གནས་དང་ཉེ་བར་མཁོ་བ་དང་། བདེ་བ་དང་ལྡན་པ་དང་།
སྡུག་བསྔལ་དང་བྲལ་བའོ། །དེ་ལ་འདོད་པ་ཡང་རྣམ་པ་གསུམ་འབྱུང་བ་ཡིན་ནོ་ཞེས་བྱ་བའོ། །སྲིད་པའི་འདོད་པ་དེ་ནི་ཐམས་ཅད་ཉིད་ཡིན་ཏེ། གཅིག་ཁོ་ན་ནི་མ་ཡིན་ནོ། །འདི་ཉིད་རྣམ་པར་དབྱེ་བ་ནི་འདོད་པའི་ཞེས་བྱ་བ་ལ་སོགས་པའོ། །རྣམ་པར་ཕྱེ་བ་ཉིད་ངེས་པར་
སྟོན་པ་ནི་གང་ཞིག་ཅེས་བྱ་བའོ། །སོགས་པའི་སྒྲས་ནི་ཉེ་བར་མཁོ་བ་རྟོགས་པར་བྱེད་དོ། །གང་ལ་འགལ་བ་ཡོད་པ་མ་ཡིན་པ་དེ་ལ་དེ་སྐད་ཅེས་བྱའོ། །ཀུན་འབྱུང་བའི་བདེན་པ་བསྟན་པ་ནི་སྲིད་འདོད་ཅེས་བྱ་བར་རོ། །དེའི་ཕྱིར་སྲེད་པ་འདི་གསུམ་ཀ་ཡང་ཀུན་འབྱུང་
གི་བདེན་པ་ཡིན་ཏེ། འཇུག་པའི་དབྱེ་བ་ལམ་རྣམ་པ་གསུམ་དུ་གཞག་པ་ཡིན་ནོ་ཞེས་བྱ་བ་ནི་སྐབས་ཀྱི་དོན་ཏོ། །སྲེད་པ་ཉིད་སྐྱེ་བའི་རྒྱུ་ཡིན་ནོ་ཞེས་རྣམ་པ་གཞན་གྱི་སྒོ་ནས་སྒྲུབ་པའི་ཕྱིར་བདག་ཏུ་ཆགས་པའི་ཞེས་གསུངས་སོ། །ཀུན་ལ་ཞེས་བྱ་བ་ནི་གནས་དང་ཉེ་བར་
མཁོ་བ་ལ་སོགས་པ་ལའོ། །བདེ་བ་མ་ཡིན་པ་ལ་བདེ་བར་འདུ་ཤེས་འཇུག་པའི་རྒྱུ་ནི་བདག་ཏུ་ཆགས་པ་ཉིད་ཡིན་གྱི་གཞན་ནི་མ་ཡིན་ནོ། །འཇུག་པའི་རྒྱུ་ཡིན་པ་དེ་ཕྱིར། སྲིད་པ་ཉིད་སྲེད་པའི་རྟེན་ཡིན་ནོ། །གལ་ཏེ་བདག་མེད་པའི་ཕྱིར་བསྟན་པ་འདི་ཇི་ལྟར་འཐད་སྙམ་ན་
ངར་འཛིན་པའི་ཞེས་གསུངས་སོ། །དེ་ལ་ཆགས་པ་སྲེད་པ་ཞེས་བྱ་བའི་མིང་གཞན་དང་ལྡན་པ་གང་ཡིན་པ་དེ་ནི་རྒྱུ་ཡིན་ཏེ། ཕན་འདོགས་པར་བྱེད་པ་ཡིན་ནོ། །ཇི་ལྟར་རྒྱུ་ཡིན་སྙམ་དུ་དོགས་ན། རྐུན་ལ་རབ་ཏུ་འཇུག་འགྱུར་བ། །ཞེས་བྱ་བའི་རྩ་བའི་རྗེས་སུ་བརྗོད་ནས་འཆད་