སྔར་བཤད་པ་ཧ་ཅང་ཡང་ཐལ་པའི་ཉེས་པ་སྡུད་པ་ནི་དེ་ནི་ཞེས་བྱ་བ་སྟེ་བསྙེན་པའོ། །མུ་སྟེགས་བྱེད་ཐམས་ཅད་ཅེས་བྱ་བ་ནི་སྔ་མ་བཞིན་ནོ། །དེ་ཉིད་ཅེས་ངེས་པར་བཟུང་བའི་རྣམ་པར་གཅད་པ་བརྗོད་པ་ནི་དབང་ཕྱུག་ནི་མ་ཡིན་ནོ་ཞེས་བྱ་བའོ། །དེས་ན་དབང་ཕྱུག་ཏུ་རྟོགས་པས་གཞན་དུ་
མི་འཐད་པ་ཉམས་པ་ནི་མ་ཡིན་ནོ་སྙམ་དུ་དགོངས་པའོ། །དེས་ནི་བློ་ཕྱིན་ཅི་ལོག་པ་སྲེད་པས་མངལ་ལ་སོགས་པའི་ཡུལ་དུ་སྐྱེ་བ་མི་འགལ་བའི་ཕྱིར་རོ། །གཞན་དུ་མི་འཐད་པས་སྲོག་ཆགས་འབྱུང་བ་ཙམ་ལས་སྐྱེ་བ་ནི་མ་ཡིན་ནོ་ཞེས་གནས་སོ། །གལ་ཏེ་འོ་ན་ཞེས་བྱ་བ་ནི་གཞན་ནོ། །འགྲོ་བ་དང་འོང་བ་མེད་ན་ནི་སྲོག་
ཆགས་ཀྱི་སྐྱེ་བ་འབྱུང་བ་ཆེན་པོ་ཙམ་ལས་ཡིན་ནོ་སྙམ་དུ་བསམས་པའོ། །དེ་ལྟ་ན་ཡང་ཞེས་བྱ་བ་ནི་མ་མཐོང་ན་ཡང་ངོ་། །དཔེའི་དོན་དཔེ་ཅན་གྱི་དོན་ལ་གསལ་བར་སྦྱོར་བ་ནི། སྲིད་པ་བར་མ་དོའི་ལུས་ཞེས་བྱ་བའོ། །དེ་ཙམ་གྱིས་ཞེས་བྱ་བ་ནི་སྲིད་པ་བར་མ་དོའི་ལུས་སོ། །རྨི་ལམ་གྱི་ལུས་ནི་ཞེས་བྱ་བ་ནི་
གཞན་གྱི་དོགས་པ་བསུ་བའོ། །རྨི་ལམ་གྱི་ལུས་ནི་ལོག་པ་ཡིན་ཏེ། དེས་ན་དེ་ནི་མ་དམིགས་པས་མེད་པ་མ་ཡིན་གྱི་བར་མ་དོའི་ལུས་ནི་ཡོད་པའི་ཕྱིར་ན་དེ་ནི་མ་མཐོང་བས་མེད་པར་འགྱུར་རོ་སྙམ་ན། ལེན་དུ་མ་ཡིན་ཏེ་ཞེས་བྱ་བའོ། །རྨི་ལམ་གྱི་ལུས་ཀྱིས་ལུས་ཀྱི་དོན་བྱ་བ་བསྐལ་པའི་ལུས་
ལ་རྣམ་པར་འགྱུར་བ་བྱེད་པ་ནི་སྔར་བསྟན་ཟིན་ཏོ། །དེས་ན་སྣང་བཞིན་པ་དང་། དོན་བྱ་བ་བྱེད་པ་མི་བདེན་པར་ཅི་ལྟར་བརྗོད་པར་ནུས། ཐོགས་པ་མེད་པ་ཉིད་ཀྱིས་ནི་ལུས་འདི་དང་རིགས་མི་མཐུན་པར་འགྱུར་ཏེ། སྲིད་པ་བར་མ་ཡང་དེ་འདྲ་བ་ཉིད་ནི་ཡིན་པ་ཁོ་ནའོ། །གང་གི་ཕྱིར་བར་མ་དོའི་ལུས་
མེད་པ་ཡིན་པ་དེ་ཉིད་ཀྱི་ཕྱིར་ལུས་ཅན་མ་ཡིན་པའི་སེམས་ལ་ལྟ་བསམ་དུ་ཡང་ག་ལ་ཡོད་དེ། ལུས་ཅན་མ་ཡིན་ཡང་ངོ་། །ཐོགས་པ་ནི་རྡུགས་པ་སྟེ། འགྲོ་བའི་གེགས་དང་ལྡན་པའོ། །ཐོགས་མེད་ནི་རྡུགས་པ་མེད་པ་ཅན་ནོ། །སྤྱིར་བཤད་པའི་དོན་ཁྱད་པར་དུ་སྟོན་པ་ནི་ཆུ་བཞིན་ཞེས་བྱ་བའོ། །
འདིར་ཆུ་བཞིན་རྣམ་གསེར་ལ་དངུལ་ཆུ་བཞིན་ཞེས་འང་གི་སྒྲ་སྦྲེལ་བར་བྱའོ། །སྲིད་པ་བར་མ་དོའི་ལུས་ཀྱང་ཐོགས་པ་མེད་པར་འགྱུར་རོ་སྙམ་དུ་ཞེ་ལ་གཞག་པའོ། །དེས་ན་རྣམ་པ་དེ་ལྟ་བུའི་སྲིད་པ་བར་མ་དོའི་ལུས་ནི་མ་མཐོང་བའི་ཕྱིར་ན་མེད་པ་མ་ཡིན་ནོ་ཞེས་ཉེ་བར་སྡུད་པའོ། །དེས་ན་སྲོག་