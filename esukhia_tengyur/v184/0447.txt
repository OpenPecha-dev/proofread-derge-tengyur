ཡང་ཉམས་པ་མེད་དོ་སྙམ་དུ་དོགས་པ་བསུ་ནས་མྱོང་བས་བར་དུ་ཆོད་པའི་ཕྱིར་ཞེས་གསུངས་སོ། །དྲན་པ་ལ་ནི་མྱོང་བ་ཉིད་ནུས་པ་ཡིན་ཏེ། དེའི་བག་ཆགས་ཀྱི་རྗེས་སུ་འཇུག་པའི་ཕྱིར་རོ་ཞེས་བྱ་བའི་དོན་ཏོ། །མྱོང་བའི་མཐུ་ལས་བྱུང་བའི་དྲན་པ་ཡང་དེའི་
ཕྱེད་བའི་ཡུལ་ཙམ་ལྷག་པར་ཞེན་པར་བྱེད་ཀྱི་སྔ་མ་ཉིད་ལ་སོགས་པ་ནི་མ་ཡིན་ཏེ། དེ་ནི་མྱོང་བས་གཟུང་བའི་ཕྱིར་རོ་ཞེས་བརྗོད་པ་ནི་མྱོང་བ་སྔ་མས་ཞེས་བྱ་བའོ། །ཕྱི་མས་དེའི་སྔ་མ་ཉིད་འཛིན་པ་མ་ཡིན་ནོ་ཞེས་འབྲེལ་ཏོ། །དེས་ནི་མི་འཛིན་པས་ནའོ། །མངོན་སུམ་གྱིས་བྱེད་པའི་
རྗེས་སུ་འབྲང་བའི་ཕྱིར་ན་དྲན་པས་ཀྱང་དེ་རྣམ་པར་གནས་པ་མ་ཡིན་ནོ་ཞེས་བྱ་བའི་དོན་ཏོ། །དེའི་ཕྱིར་སྔ་མ་ཉིད་ལ་སོགས་པ་ནི་ཐོག་མ་མེད་པའི་བག་ཆགས་ལས་བྱུང་བའི་རྣམ་པར་རྟོག་པས་རྟོགས་པར་བྱ་བ་ཁོ་ན་ཡིན་ནོ་ཞེས་བརྗོད་པ་ནི་འདས་པའི་མངོན་སུམ་ཞེས་བྱ་བའོ། །
དེས་ན་སྔ་མ་དང་ཕྱི་མར་གྱུར་པའི་དོན་ནི་ཡོད་པ་མ་ཡིན་ཏེ། མ་དམིགས་པའི་ཕྱིར་རོ་ཞེས་གནས་སོ། །དེ་ཡན་ཆད་ནི་སྔ་མ་དང་ཕྱི་མ་དག་ཏུ་རྗེས་སུ་འགྲོ་བའི་རང་བཞིན་གཅིག་བསལ་ནས། ད་ནི་སྔ་མ་དང་ཕྱི་མ་དག་ལ་གཅིག་ཉིད་རྣམ་པར་གནས་པ་དང་། ཡོད་པ་ཡང་དམིགས་
པ་ལས་གཞན་ཁོ་ནའོ་ཞེས་འདོད་པ་ཚད་མ་ཅན་མ་ཡིན་པའི་ཕྱིར་དགག་པ་བརྗོད་པ་ནི། འོན་ཏེ་ཞེས་བྱ་བའོ། །དེ་རྣམས་ཉིད་ནི་སྐྱེ་བ་ལ་སོགས་པ་རྣམས་སོ། །ཅིའི་ཕྱིར་དེ་རྣམས་ཡོད་པར་མི་འགྱུར་སྙམ་ན། དེའི་དངོས་པོ་དང་མི་ལྡན་ཕྱིར་ཞེས་གསུངས་སོ། །གང་གིས་ཡོད་
པར་གྱུར་པ་སྐྱེ་བ་ལ་སོགས་པ་རྣམས་ལ་སོ་སོར་སྐྱེ་བ་ལ་སོགས་པ་ཡོད་པ་ནི་མ་ཡིན་ནོ། །འོན་ཏེ་དེ་རྣམས་ལ་ཡང་སོ་སོར་སྐྱེ་བ་ལ་སོགས་པ་ཁས་ལེན་ན། དེ་ལྟ་ན་ནི་འོ་ན་དེ་དང་དེར་ཁས་ལེན་པས་ཐུག་པ་མེད་པའི་ཕྱིར་ཡོད་པར་མི་འགྲུབ་བོ། །དེས་ན་སྐྱེ་བ་ལ་སོགས་པ་རྣམས་དེའི་
དངོས་པོ་དང་མི་ལྡན་པའི་ཕྱིར་ཡོད་པ་མ་ཡིན་པར་འགྱུར་རོ། །གང་གིས་དེ་དང་ལྡན་པ་ཡོད་པར་འགྱུར་པ་སྐྱེ་བ་ལ་སོགས་པ་རྣམས་ནི་ཅིག་ཅར་སྲིད་པ་ཡང་མ་ཡིན་ནོ་ཞེས་བྱ་བ་ནི་གང་ཚེ་ཞིག་པ་ཞེས་བྱ་བའོ། །དེ་ཚེ་ཡོད་པར་མངོན་པར་འདོད་པ་དེ་ཡོད་པར་ཇི་ལྟར་