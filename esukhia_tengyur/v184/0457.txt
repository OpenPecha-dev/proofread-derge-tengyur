མྱ་ངན་ལས་འདས་པའོ། །འོ་ན་ནི་ཞེས་བྱ་བ་ནི་ལན་ནོ། །ད་ནི་སོ་སོར་རྟོག་པ་མེད་པའོ། །དེའི་གཞི་ཡིན་པའི་ཕྱིར་ནི་ཉོན་མོངས་པའི་གཞི་ཡིན་པའི་ཕྱིར་རོ། །ཇི་ལྟར་འཇིག་ཚོགས་ལ་ལྟ་བ་ཉིད་མ་རིག་པ་ཡིན་སྙམ་པའི་དོགས་པ་སེལ་བས།
རིག་པའི་མ་མཐུན་ཕྱོགས་ཉིད་ཕྱིར། །ཞེས་བྱ་བ་འཆད་པ་ནི་རིག་པ་དང་འགལ་བའི་ཞེས་བྱ་བའོ། །རིག་པ་མེད་པ་བཀག་པ་ཙམ་གྱི་བདག་ཉིད་ནིའོ། །དེ་མེད་པ་ནི་ཞེས་བྱ་བ་ནི་རིག་པ་ལྡོག་པའོ། །མྱ་ངན་ལས་འདའ་བ་ཡང་ནི་ཕུང་པོ་ལྷག་མ་མེད་པ་ལ་ཡང་ངོ་། །འོན་
ཏེ་ཉོན་མོངས་པའི་གཞི་ཉིད་ནི་མ་རིག་པ་ཡིན་ལ། དེ་ཡང་མྱ་ངན་ལས་འདས་པ་མེད་དོ་སྙམ་ན། མེད་པ་ནི་ཞེས་གསུངས་སོ། །མ་ཡིན་པའི་རང་བཞིན་ཡང་ཧ་ཅང་ཐལ་བའི་ཕྱིར་མ་རིག་པར་མི་འཐད་དོ་ཞེས་བཤད་པ་ནི། དེ་ལས་གཞན་པ་ཡང་ཞེས་བྱ་བ་སྟེ། རིག་པ་དེ་ལས་
གཞན་མ་རིག་པའོ། །ཅིའི་ཕྱིར་ཞེ་ན། གཟུགས་ལ་སོགས་པ་རྣམས་ལ་ཡང་ཞེས་གསུངས་སོ། །ཕུང་པོ་ལྷག་མ་དང་བཅས་པའི་མྱ་ངན་ལས་འདས་པ་ལ་ཉོན་མོངས་པ་ཅན་མ་ཡིན་པའི་ཕུང་པོ་ལྔ་ཡོད་དོ་ཞེས་བྱ་བ་ལུང་ཡིན་ཏེ། དེས་ན་དེ་དག་ཀྱང་མ་རིག་པ་ཉིད་དུ་ཐལ་
བར་འགྱུར་རོ། །དེའི་ཕྱིར་ཞེས་བྱ་བ་ནི་གཉི་གའི་རང་བཞིན་མ་རིག་པར་མི་འཐད་པའི་ཕྱིར་རོ། །འདི་ལྟར་ཞེས་བྱ་བ་ལ་སོགས་པས་ནི་དཔེ་ཉིད་གཞུང་འཛུགས་པའོ། །འོ་ན་ཆོས་མ་ཡིན་ཅི་ཞིག་སྙམ་ན། ཆོས་མ་ཡིན་པ་ནི་ཞེས་གསུངས་སོ། །གཞན་དག་གིས་བདེན་པ་དང་མི་བདེན་
པའི་ཚིག་གཉིས་འཆོལ་བར་སྨྲས་པ་ནི། དེ་ལྟ་ཡིན་ན་ཞེས་བྱ་བའོ། །ཡང་དག་པ་མ་ཡིན་པ་སྟོན་པ་མི་བདེན་པ་ཡིན་ནའོ། །མི་བདེན་པ་ཉིད་དུ་མི་འགྱུར་ལ་ཞེས་བྱ་བ་ནི་ཇི་ལྟར་བསྟན་པའི་དངོས་པོ་ཡོད་པའི་ཕྱིར་ཡང་དག་པར་སྟོན་པ་ཡིན་པས། འདོད་པ་གཞན་དུ་གྱུར་པས་མི་བདེན་པར་
འདོད་པར་མི་འགྱུར་རོ་ཞེས་བྱ་བའི་ཐ་ཚིག་གོ། །མེད་ཀྱང་ན་ནི་འཁྲུལ་པས་ཡོད་པར་སེམས་པ་ན་གང་གི་ཚེ་ཡོད་དོ་ཞེས་སྟོན་པ་དེའི་ཚེ་ཡང་དག་པ་མ་ཡིན་པའི་དོན་མི་བརྗོད་པའི་ཕྱིར་བརྫུན་སྨྲ་བར་འགྱུར་རོ། །འདི་ཡང་སེམས་པ་ཞེས་བྱ་བ་འདིའི་དེ་མ་ཐག་ཏུ་མེད་དོ་ཞེས་སྟོན་པར་