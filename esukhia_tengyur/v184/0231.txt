མ་དམིགས་པའི་ཕྱིར་ན་མེད་པ་ཁོ་ནའོ་ཞེས་སྦྱར་བར་བྱའོ། །འདི་ལྟར་ཞེས་བྱ་བ་འདིས་ནི་ཁྱད་པར་བརྗོད་པའི་དོན་དུ་སྲིད་པ་བར་མ་དོའི་རྣམ་པར་གཞག་པར་སྟོན་པའོ། །ཆོས་མངོན་པའི་ཚིག་ལེའུར་བྱས་པའི་བར་དུ་ཡོངས་སུ་བཏགས་པའི་སྒྲ་བཅུག་པ་ནི་ཚད་མ་མེད་པའི་ཕྱིར་རོ། །ངེས་པ་
མེད་པ་སྟོན་པ་ལྷུར་བྱེད་པའོ། །ཁྱད་པར་བརྗོད་པ་ནི་འདིར་ནི་ཞེས་བྱ་བ་སྟེ་ལུགས་གཞན་ལའོ། །དེ་ལྟར་ཞེས་བྱ་བ་ནི་ཆོས་མངོན་པའི་ཚིག་ལེའུར་བྱས་པས་བརྗོད་པའི་དོན་ཏོ། །གང་གིས་སྐྱེ་བའི་ཡུལ་དུ་ཡང་དེ་ལྟ་བུ་ཉིད་ཡིན་པར་བརྟག་པར་བྱ་བ་ཤེས་པའི་སྐྱེ་བ་རྣམ་པར་ཆད་པ་དང་མ་ཆད་པ་དག་ཏུ་སྐྱེ་བ་ལ་ལར་མཐོང་ངམ་ཅི་སྙམ་ན།
ཡུལ་དང་དུས་ཞེས་གསུངས་སོ། །ཆོད་པ་ཡང་ཞེས་བྱ་བར་ལྟའོ། །དེ་ལ་གཉིད་མཐུག་པོར་ལོག་པ་ལ་སོགས་པར་སེམས་དུས་ཀྱིས་ཆོད་པ། སྐྱེ་བ་དང་། མ་ཆོད་པ་ཡང་ཡིན་པས་རྣམ་པ་གཉིས་ནི་སྔར་བཤད་ཟིན་ཏོ། །ཡུལ་གྱིས་ཆོད་པ་དང་མ་ཆོད་པ་རྣམ་པ་གཉིས་ནི་བརྗོད་པས་ནི། འདི་ལྟར་ཞེས་གསུངས་སོ། །འདི་རྣམ་
པ་གཉི་ག་ལ་རྨི་ལམ་དུ་ཡིན་པར་རྟོགས་པར་བྱའོ། །དེ་ལྟ་ན་གཉི་ག་ལྟར་ཡང་ཤེས་པ་སྐྱེ་བའི་ཡུལ་དུ་སྐྱེ་བར་བརྟག་པར་བྱ་བ་ཡིན་ནོ་སྙམ་དུ་དགོངས་པའོ། །དེ་ཉིད་ཀྱི་ཕྱིར་དེ་བཞིན་དུ་ཞེས་གསུངས་ཏེ། བཤད་མ་ཐག་པའི་རྣམ་པ་ཡིན་ནོ། །ཁྱད་པར་མེད་དོ་ཞེས་བྱ་བ་ནི་རྨི་ལམ་ལས་སྐྱེ་བ་ཡོངས་སུ་ལེན་པ་ཞེས་བྱ་བ་ལྷག་
མའོ། །གལ་ཏེ་རྨི་ལམ་དང་ཆོས་མཚུངས་པའི་ཕྱིར་བར་མ་དོའི་སྲིད་པ་མེད་ཀྱང་སྲིད་པ་གཞན་ཡོད་ན་དེའི་ཚེ་རྨི་ལམ་བཞིན་དུ་མི་བདེན་པར་ཡང་འགྱུར་རོ་སྙམ་ན། རྨི་ལམ་མི་བདེན་པ་ཞེས་གསུངས་སོ། །ཅིའི་ཕྱིར་ཞེ་ན། ཐམས་ཅད་ཀྱིས་ཞེས་གསུངས་སོ། །འོན་ཀྱང་བསྒྲུབ་པར་བྱ་བ་ལ་གནས་སྐབས་གཞན་མ་དམིགས་ཀྱང་
གནས་གཞན་དུ་ཕྱིན་པར་དམིགས་པ་དེ་ཙམ་གྱིས་མཚུངས་པར་བསྟན་པའི་དོན་དུ་ཞུགས་པ་ཡིན་ན་དེ་ནི་གྲུབ་པོ། །འདི་དག་ནི་བདེན་པ་དང་མི་བདེན་པ་དག་ཀྱང་དེ་ཁོ་ན་ཉིད་ནི་མ་ཡིན་ཏེ། སྣང་བ་དང་དོན་བྱ་བ་དག་ནི་གཉི་ག་ལ་ཐུན་མོང་ཡིན་པའི་ཕྱིར་ཏེ། སྔར་ཇི་སྐད་བརྗོད་པ་ཡིན་ནོ། །དེས་ན་གཉི་ག་ཡང་རིགས་མཐུན་
པ་ཁོ་ནའོ། །འོ་ན་ཅི་ལྟར་བདེན་པ་དང་མི་བདེན་པ་དག་གིས་ཐ་དད་པར་ཐ་སྙད་འདོགས་སྙམ་ན། སྐྱེ་བ་གཞན་ནི་ཞེས་གསུངས་སོ། །བདེན་པར་ཞེས་བྱ་བ་ནི་བདེན་པའི་ཐ་སྙད་དུའོ། །དེ་མེད་པའི་ཕྱིར་རོ་ཞེས་བྱ་བ་ནི་བག་ཆགས་བསྟན་པ་མེད་པའི་ཕྱིར་རོ། །དེ་ལྟ་མ་ཡིན་ན་རྨི་ལམ་དང་རྨི་ལམ་མ་ཡིན་པ་དག་ཁྱད་པར་