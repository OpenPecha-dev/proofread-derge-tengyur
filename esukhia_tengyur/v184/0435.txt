དེ་དང་བྲལ་ན་སྲིད་པ་མི་འཆད་སྙམ་དུ་བསམས་པའོ། །དེས་ན་ཞེས་བྱ་བ་ནི་འཇིག་ཚོགས་སུ་ལྟ་བ་དང་བྲལ་བས་སོ། །ལམ་གཞན་ནི་བསྒོམ་པའི་ལམ་མོ། །རྩོད་པ་འདི་ལ་ལན་བཤད་པ་གལ་ཏེ་ཞེས་བྱ་བའོ། །རྒྱུན་དུ་ཞུགས་པའི་ལམ་དུ་སྤང་བར་
བྱ་བའི་བདག་ཏུ་ལྟ་བ་ནི། མངོན་པར་འདུས་བྱས་པ་ལས་གྱུར་པ་ཉིད་ཡིན་གྱི། ལྷན་ཅིག་སྐྱེས་པ་ནི་མ་ཡིན་ནོ། །དེས་མངོན་པར་འདུས་བྱས་པ་ཉིད་ལྡོག་གི་ལྷན་ཅིག་སྐྱེས་པ་ནི་མ་ཡིན་ནོ། །དབང་པོ་རྣོན་པོའི་ཡང་རྣོན་པོ་ནི་ལམ་དང་པོ་ཉིད་དུ་སྨོས་པ་གང་དང་བྲལ་བའི་ཕྱིར་སྲིད་པ་
སྲིད་པ་མེད་པར་འགྱུར་བ་ཁོ་ནའོ་ཞེས་བརྗོད་པ་ནི། སྤངས་ན་ཞེས་བྱ་བ་ཡིན་ནོ། །ཅིའི་ཕྱིར་ཐམས་ཅད་མི་སྤོང་སྙམ་ན། མངོན་པར་འདུ་བྱེད་པ་ལས་བྱུང་བ་ཞེས་སྨོས་སོ། །འདི་ཉིད་སྤོང་གི་གཞན་མ་ཡིན་ནོ་ཞེས་བྱ་བ་གང་ལས་ཤེ་ན། ལམ་དང་པོ་ནི་ཞེས་གསུངས་སོ། །མཐོང་བ་ཙམ་
གྱིས་ཀྱང་མངོན་པར་འདུ་བྱེད་པ་ལས་བྱུང་བའི་བདག་ཏུ་ལྟ་བ་ཇི་ལྟར་ལྡོག་ཅེ་ན། གཞི་མེད་པའི་ཉོན་མོངས་པ་ཡིན་པའི་ཕྱིར་ཞེས་སྦྱར་རོ། །གང་གིས་དེ་སྤོང་བ་གཞི་མེད་པའི་ཉོན་མོངས་པ་ཡིན་པ་ཅིའི་ཕྱིར་སྙམ་ན། ཉེ་བར་བསྟན་པ་ལས་བྱུང་བ་ཞེས་བྱ་བའོ། །བཟློག་པ་ནི་བདག་
མེད་པའོ། །འདི་ནི་ལན་དང་པོ་གཉི་ག་ལྡོག་པ་ལ་གསལ་བ་མེད་པར་བརྗོད་དོ། །འོ་ན་ལྷན་ཅིག་བྱེད་པ་ཇི་ལྟར་ལྡོག་ཅེ་ན། ལྷན་ཅིག་སྐྱེས་པའི་ཞེས་བྱ་བའོ། །བསྟན་པའི་ཕྱིར་གཞི་ཟུག་པའི་ཕྱིར་རོ། །བསྒོམ་པའི་ལམ་ཉིད་ཀྱིས་ཞེས་བྱ་བ་ནི་གོམས་པས་བསྐྱེད་པའི་བསྟན་པ་དང་
ལྡན་པ་ཉིད་ཀྱིས་སོ། །ཇི་ལྟར་དེ་ཉིད་ཀྱིས་ཞེས་ངེས་པར་འཛིན་སྙམ་ན་ཞེས་བྱ་བ་བདེན་པ་མཐོང་བ་ཙམ་གྱིས་ལྷན་ཅིག་སྐྱེས་པ་མ་སྤངས་པའི་ཕྱིར་ཏེ། མ་བཅོམ་པའི་ཕྱིར་རོ། །གང་གིས་འདོད་པས་ཞེས་བྱ་བ་ནི་དབང་པོ་རྣོན་པོའི་རྣོན་པོའོ། །དེ་བཤད་པ་ནི་ཤེས་རབ་རྣོན་པོ་
ཞེས་བྱ་བའོ། །ཤེས་རབ་རྣོན་པོ་དེའི་ལམ་དང་པོ་ཉིད་དོ། །དངོས་པོ་མེད་ན་ཉེ་བར་བསྟན་པ་ཙམ་རྒྱུ་ཡིན་པའི་ཕྱིར། ལྷན་ཅིག་སྐྱེས་པ་མངོན་པར་འདུས་བྱས་པ་ལས་གྱུར་པ་ལས་ཐ་མི་དད་བར་དོགས་པ་བསུ་བ་ནི། གལ་ཏེ་ཞེས་བྱ་བའོ། །དེ་ལ་ནི་བདག་ལའོ། །གཞན་དུ་ནི་