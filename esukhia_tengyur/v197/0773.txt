ག་

པའི། །བུང་བའི་ཚོགས་རྣམས་དགའ་བས་སྒྲོགས་ཤིང་མཆོག་ཏུ་རོལ་པའི་མེ་ཏོག་ཕྲེང་བ་འཛིན་མ་མཛེས་མ་ཡི། །འོད་ཟེར་སྤྲོ་མ་རྣམས་ཀྱིས་ནམ་མཁའ་ཀུན་ཁྱབ་པ་ནི་མིག་གི་ཟུར་མིག་མཛེས་པ་བསྟེན་པ་ཡིས། །རབ་རྒྱས་ཀུནྡའི་ཚོགས་ཀྱིས་རབ་དཀྲིགས་བཞིན་དང་རྡུལ་ཟགས་ཡན་
ལག་བརླན་པས་ཡང་ཡང་བཀྲུས་པ་བཞིན། །དབང་པོ་བཅོམ་ལྡན་བླ་མར་གུས་པ་ཉིད་དག་ཚིག་གིས་རྟོགས་བྱ་མིན་པ་ཡོན་ཏན་རྒྱ་མཚོ་གང་ཞིག །སྲིད་པའི་ལམ་དུ་འགྲོ་བའི་སྐྱེ་བོ་ཁྱོད་ཀྱི་མཚན་གྱི་རང་བཞིན་གླུ་དབྱངས་རྟག་ཏུ་ལེན་པ་འདིས་ནི། །གཟུགས་དང་སྐྱེ་ཚུལ་དང་ནི་རྣམ་པར་འབྱོར་དང་རྣམ་གནོན་
ཁྱད་འཕགས་ཕུན་སུམ་ཚོགས་མཐའ། །སྒྲོགས་པའི་གྲགས་པ་དྲི་མ་མེད་པ་སྟོན་ཀའི་ཟླ་ལྟར་མཆོག་ཏུ་རབ་མཛེས་ངེས་པར་བདེ་བླག་སྒྲུབ་བོ། །ངག་གི་དབང་ཕྱུག་མཆོག་སྦྱིན་ཁྱོད་ལ་ནོར་གྱི་ཡུལ་ལ་དགའ་དང་བྲལ་བར་གཏོར་མ་མཐའ་གཅིག་ཉེར་བསྒྲུབས་པའི། །བློ་གྲོས་བཟང་པོས་བདུད་རྩིའི་རྒྱུན་གྱིས་
བཀྲུས་པར་གྱུར་ཅིང་སྟེང་དུ་འཁོར་ལ་རབ་ཆེར་མྱོས་པ་གླུ་ལེན་པའི། །སྦྲང་རྩི་བྱེད་པའི་ཚོགས་ལྡན་དགའ་བའི་རོལ་པའི་གནས་གཅིག་ཐུབ་པའི་ཡིད་ནི་རྣམ་པར་འགྱུར་བར་བྱེད་པ་ཡང་། །སྟོབས་ཡོད་གྱུར་པའི་ལོངས་སྤྱོད་དཔལ་ལྡན་ཉིད་ཀྱིས་རྩེན་པ་མཐོ་རིས་རྣམས་སུ་ངེས་པར་ཉམས་སུ་མྱོང་བར་བྱེད། །
སྟོབས་རྣམས་ཀྱི་གཏེར་ཁྱོད་ཉིད་གཅིག་པུ་སྐྱབས་བྱས་མི་ནི་ཆང་གི་ལྕི་བའི་འགྲམ་པས་བསྒྲགས་པ་རབ་མཐོ་བའི། །སྤྲིན་དག་ཕམ་བྱེད་གླང་ཆེན་དབང་པོའི་ཚོགས་ཀྱི་དྲི་མ་ཅན་གྱུར་རྣོ་བྱས་མཐའ་དག་མཚོན་ཆའི་འོད་ཟེར་དག །འཕྲོ་པའི་གོས་དག་བཅིངས་པའི་རྐང་ཐང་ཚོགས་ཅན་རབ་མཆོག་ཤིང་རྟ་
བཞོན་པའི་དམག་མི་བཟང་ལྡན་ཡིག་འཕྲོག་པའི། །ངལ་སོ་དང་ནི་རབ་ཏུ་འཇུག་དང་དབང་དུ་འགྲོ་བའི་རྟ་མཆོག་རྣམས་ཀྱི་རོལ་པ་ཅན་དཔུང་རྟེན་པར་བྱེད། །མཁས་པ་རྣམས་ཀྱི་ས་ལ་བཞུགས་པའི་དབང་པོ་དགའ་བའི་གནས་གྱུར་རབ་མཆོག་རྒྱ་མཚོ་རབ་སྦྱིན་བསྟེན་པར་མཛད་པ། །བརྗོད་པ་རྣམས་
སུ་མཐའི་གོ་འཕང་ཅན་ཁྱོད་ཐེ་ཚོམ་སོ་སོར་བཅོམ་པ་གང་ཞིག་རྒྱུན་དུ་དྲན་པར་བྱེད་ན། །ན་ཚོད་ཀྱིས་རོལ་བློན་པོ་ཅན་གྱི་ཚོགས་ནི་ལྔ་པའི་དབྱངས་དག་སྒྲུབ་པར་བྱེད་པའི་ངལ་སོས་དགའ་བར་བྱ་ལ། །བསིལ་ཟེར་ཅན་གྱི་གདོང་ཅན་མཛེས་མ་དེ་ཡི་དབང་དུ་གྱུར་པ་འདི་ནི་མི་བདག་དཔལ་དང་ལྷན་ཅིག་གྱུར་རོ།