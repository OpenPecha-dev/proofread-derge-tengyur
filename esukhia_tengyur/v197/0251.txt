བ་དང་། ཡིག་སྣ་ཁ་ཤས་འདུག་ཀྱང་གཞུང་དོན་གོ་དཀའ་བ་དང་སློབ་དཔོན་ཨ་ནུས་མཛད་པའི་འགྲེལ་པའི་དགོངས་དོན་དང་མ་འབྲེལ་བ་སོགས་འགའ་རེ་འདུག་པས། ཁྱོད་ཀྱིས་པཎྜི་ཏ་མཆེད་ཀྱི་གསུང་རྒྱུན་ལྟར་འདི་བཞིན་སྒྱུར་ཅིག་ཅེས་བཀའི་གནང་
བ་ཐོབ་པར་བརྟེན། རྣམ་འདྲེན་དམ་པ་འདི་ཉིད་ཀྱི་གཞལ་དུ་མེད་པའི་བཀའ་དྲིན་ལས་འཕགས་ཡུལ་ནུབ་ཕྱོགས་ཀུ་རུ་ཀྵེཏུ་བྲམ་ཟེའི་རིགས་སུ་འཁྲུངས་པ་གནས་ལྔ་རིག་པའི་མ་ཧཱ་པཎྜི་ཏ་བ་ལ་བྷ་དྲ་དང་། པཎྜི་ཏ་གོ་ཀཱུ་ལ་ནཱ་ཐ་མི་ཤྲ་མཆེད་ཀྱི་དྲུང་དུ་གཞུང་འགྲེལ་འདི་སོགས་བརྡ་
སྤྲོད་པའི་རང་ལུགས་ལ་སྦྱངས་པས་ཅུང་ཟད་ཙམ་ཤེས་པ་བཀའ་འབངས་ཀྱི་ཐ་ཆུང་གཙང་སྟོད་འདར་གྱི་ནོར་འཛིན་ཡངས་པར་སེའི་རིགས་ལས་སྐྱེས་པ་ངག་དབང་ཕུན་ཚོགས་ལྷུན་གྲུབ་བམ། ཚེ་དབང་རབ་བརྟན་རྡོ་རྗེར་འབོད་པའི་རྨོངས་བརྟུལ་སྙོམ་ལས་པས།
མེ་མཁའ་རྒྱ་མཚོ་ལ་འདས་ལོ་དྲུག་ཅུ་སྐོར་བཅུ་དང་ཉག་སུམ་ཅུ་རྩ་བརྒྱད་བསྲེ་བ་སྣ་ཚོགས་དབྱིག་ཅེས་ཤིང་སྦྲུལ་ཧོར་ཟླ་གསུམ་པའི་དམར་ཕྱོགས་ཀྱི་དགའ་བ་དང་པོའི་གཟའ་ཚེས་དགེ་བར་མགོ་བཙུགས་ལོ་དེའི་ཧོར་ཟླ་དགུ་པའི་ཚེས་བཅོ་ལྔ་དཀར་པོ་ནམ་གྲུའི་འགྲུབ་སྦྱོར་གྱི་དུས་
དགེ་བར། སྡེ་བཞིའི་སྒོ་འཕར་ཅིག་ཅར་དུ་ཕྱེ་བའི་ཕུན་ཚོགས་ལུགས་བརྒྱའི་འདུན་ས་ཆེན་པོ་ཕོ་བྲང་པོ་ཏ་ལར་བསྒྱུར་ཅིང་ཞུས་ཏེ་གཏན་ལ་ཕབ་པའོ། །ཚུལ་འདིར་སྒོ་གསུམ་འབད་སོགས་རྣམ་དཀར་འབྲས། །ཇི་སྙེད་མཆིས་ཀུན་ཡོངས་སུ་སྨིན་པའི་མཐུས། །རིགས་ཀུན་ཁྱབ་བདག་དོན་གྱི་ཐམས་
ཅད་མཁྱེན། །སྲིད་མཐའི་བར་དུ་ཞབས་པད་བརྟན་པ་དང་། །སྣ་མང་བརྡ་སྤྲོད་རིང་ལུགས་ཆུ་གཏེར་ཆེ། །བསྲུབས་པའི་སྙིང་པོ་ལེགས་བཤད་ཉིན་བྱེད་འདིས། །ལྔ་རིག་བསྟན་པའི་པད་ཚལ་ཆེར་རྒྱས་ཤིང་། །རབ་རྨོངས་བློ་ཡི་མུན་པ་སེལ་བར་ཤོག །བདག་སོགས་དེང་ནས་སྐྱེ་དང་ཚེ་རབས་
སུ། །མཆོག་གསུམ་ངོ་བོ་རྡོ་རྗེ་སློབ་དཔོན་གྱིས། །རྗེས་བཟུང་གསང་ཆེན་ཟབ་མོའི་ལམ་ཞུགས་ཏེ། །ཟུང་འཇུག་བདེ་བ་ཆེན་པོའི་ས་ཐོབ་ཤོག