ཡངས་པའི་རྒྱབ་ཡོལ་ཆེན་པོ་གྱེན་དུ་བསླངས་པའི་ངོས་སུ། རིན་པོ་ཆེ་རྣམ་པ་སྣ་ཚོགས་ཀྱི་ཕྲ་ཚོམ་གྱི་ཁུར་བུ་ཐོགས་པའི་འོད་ཟེར་གྱི་པ་ཏྲ་རིས་མང་པོ་ཅི་དགར་འཁྱུག་པ། པ་ཏྲའི་ལག་པ་ཁ་ཅིག་ནི་ཡིད་བཞིན་གྱི་ནོར་བུ་རིན་པོ་ཆེ་ཐོགས་ནས་ཕྱི་རོལ་དུ་གདེངས་པ། འགའ་ཞིག་ནི་ནང་དུ་
ལོག་ནས་ཆུའི་དབའ་ཀློང་ལྟར་འཁྱིལ་བ། དེ་དག་ལ་བརྟེན་ནས་དཔྱངས་པའི་དར་དཀར་པོ་དྲི་མ་མེད་པའི་ཅོད་པཎ་དང༌། མུ་ཏིག་གི་དྲྭ་བ་དང༌། དྲྭ་བ་ཕྱེད་པས་མཛེས་པར་བྱས་པ། རྩེ་མོར་དགོས་འདོད་འབྱུང་བའི་ནོར་བུ་དབང་གི་རྒྱལ་པོའི་ཏོག་དང་བཅས་པའི་ཁྲི་ལྷུན་སྟུག་པ་
དེ་ཉིད་ལེགས་པར་བཤམས་སོ། །བང་རིམ་གྱི་ཁར་སྟེང་ཁེབས་ཁ་དོག་སྣ་ཚོགས་པའི་གོས་བཟང་ཤིན་ཏུ་འཇམ་པ་མང་པོ་བརྩེགས་པའི་གདིང་བས་བཀབ་པ། མདུན་ངོས་སུ་རྟེན་དང་བཅས་པའི་ལྷུང་བཟེད་དང༌། དཀར་ཞལ་དང༌། རིལ་བ་དང༌། བདུག་སྤོས་གཏུལ་བའི་སྣོད་
དང༌། སྤོས་ཀྱི་རེང་བུ་ཐོགས་པའི་སྐྱེས་བུ་གཞོན་ནུའི་གཟུགས་བརྙན་རྣམས་འདེགས་པར་བྱེད་པའི་སྟེགས་བུ་ཡངས་ཤིང་མཐོ་བ། དེའི་ངོས་ན་ཡང་ནོར་བུས་གང་བའི་ཡོལ་གོ་ཐོགས་པའི་སྒྲ་བརྒྱ་པ་སྤྲིན་གྱི་རི་མོ་འཁྲིགས་པའི་གསེབ་ནས་ཀློག་བཞིན་དུ་འགྱུ་བའི་རྣམ་པ་ཅན་ཡང་བཞག་
གོ །དེའི་ཉེན་སྐོར་རྣམས་སུ་ཉེ་བར་མཁོ་བའི་ཁྲིའུ་འགའ་ཞིག་དང་དགེ་འདུན་གྱི་གདིང་བ་དགྲམ་པ་དང་བཅས་པའི་ཉེར་བསྡོགས་ཐམས་ཅད་མ་ཚང་བ་མེད་པར་བཤམས་སོ། །སང་ཉིན་རྒྱུ་སྐར་ཐ་སྐར་གྱིས་ཉ་བའི་ཞག་གི་ཕུང་པོ་དེའི་རྒྱལ་བ་གཉིས་པའི་ཚེས་བཟང་པོ་རེས་
གཟའ་པ་སངས་དང་སྐར་མ་ཆུ་སྨད་འཛོམ་པའི་ཉིན། ཁོར་ཡུག་ཏུ་འཁོད་པའི་ས་འཛིན་གྱི་ཕྲེང་བ་རྣམས་ཀྱི་མདུན་ནམ། ངོས་ཐམས་ཅད་ལ་ཉིན་མོར་བྱེད་པའི་འོད་ཀྱིས་ཁྱབ་པར་བྱས་པའི་དུས་ཀྱི་ཚེ། དགེ་སློང་སྤོས་ཀྱི་རེང་བུ་ཐོགས་པ་དག་གིས་རྗེ་བཙུན་མཆོག་གི་སྤྱན་སྔར་
ཕྱིན་ཏེ་དུས་ལ་བབ་པ་མཁྱེན་པར་གསོལ་བར་བྱེད་དོ། །ཇི་ཙམ་ན་གནྡྷརྦའི་ཡུལ་ནས་འོངས་པ་དང་འདྲ་བའི་གླིང་བུ་བསྒྱུར་བ་ལ་སྦྱངས་པ་མཆོག་གི་མཐར་སོན་པ་དག་སྔོན་དུ་འོངས་ཏེ། དེའི་ལག་པ་ན་མིག་བུ་མང་པོ་དང་ལྡན་པའི་གླིང་བུ་དག་ཐོགས་ཏེ། ཤིན་ཏུ་མཉེན་པའི་མཛུབ་