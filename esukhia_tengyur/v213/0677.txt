(*རིགས་བརྗོད་པ་བར་གྱི་གསལ་བྱེད།)དེ་ཡང་བཅད་ལྷུག་སྤེལ་མའི་ཡིད་འཕྲོག་ལུས། །གཉིས་སུ་འདི་དག་མེད་ན་མཚང་ཆེ་བ། །བྲྀཏྟ་ཛཱ་ཏིའི་སྡེབ་སྦྱོར་ཕྲེང་དངར་བས། །ཡི་གེ་རྣམ་པར་མི་འཁྲུགས་སྟོན་པའི་གཞུང༌། །(*ཡན་ལག་གཅིག་པའི་གཟུགས་ཅན།)མིང་དོན་གཅིག་ཏུ་མངོན་པར་ཞེན་པའི་སྒྲོག །མཐའ་དག་གཅོད་པར་བྱེད་ལ་རྟེན་བརྟེན་པ། །རྒྱུ་
དང་འབྲས་བུ་འདྲ་བ་འབྲེལ་སོགས་ལ། །ལྟོས་པ་མིང་གི་མངོན་བརྗོད་ཤིན་ཏུ་རྣོ། །(*མ་བསྡུས་པའི་གཟུགས་ཅན།)རྩི་བྱེད་རིག་པའི་པྲ་འཕྲུལ་ཅི་དང་ཅི། །སྟོན་པའི་གཙུག་ལག་དེས་ནི་དུས་གསུམ་གྱི། །བདེ་སྡུག་མ་ནོར་རི་མོའི་འཕྲིན་ཤོད་པའི། །མཆུ་འདབ་ཤིན་ཏུ་སྙུང་བ་
རྩིས་ཀྱི་གཞུང༌། །(*དོན་གཞན་བཀོད་པ་ལས་ཀུན་ཁྱབ་ཀྱི་དོན་གཞན་བཀོད་པ།)མདོར་ན་ཤེས་བྱའི་གནས་གྱུར་གང་དང་གང༌། །བལྟ་འདོད་དེ་དེའི་གཞུང་འགྲེལ་ཟུངས་ཤིག་ཀྱེ། །མུན་པར་གནས་པའི་གཟུགས་དབྱིབས་བལྟ་བ་ལ། །སྣང་བྱེད་སྒྲོན་མ་འདེགས་པ་མི་རིགས་སམ། །སྤྱི་དོན་བདུན་པ་དགོས་དོན་རྟོགས་པར་སླ་ཕྱིར་ཆོས་ཀྱི་བཞུགས་
བྱང་སྨོས་པ་ནི། སྤྱིར་ཆོས་ཀྱི་རྣམ་གྲངས་འདི་དག་ཇི་ལྟར་བཞུགས་པའི་གོ་རིམ་ནི་བློ་དང་ལྡན་པའི་སྐྱེས་བུ་དམ་པ་མཁས་པ་རྣམས་ཀྱི་འཇུག་ངོགས་སུ་འཇུག་པར་འདོད་པ་རྣམས་ཀྱིས་ཇི་ལྟར་སློབ་པའི་རིམ་པ་དང་རྗེས་སུ་མཐུན་པར། ཐོག་མར་བཟོ་རིག་པ་
དང༌། གསོ་བ་རིག་པ་དང༌། བརྡ་སྤྲོད་རིག་པ་དང༌། གཏན་ཚིགས་རིག་པ་དང༌། ནང་རིག་པའི་སྡེ་སྣོད་ཀྱི་བསྟན་བཅོས་རྣམས་གོ་རིམས་སུ་འགོད་པའམ། སྒྲུབ་པ་ཉམས་ལེན་གྱི་རིམ་པ་དང་རྗེས་སུ་མཐུན་པར་འདུལ་བ་དང༌། མདོ་སྡེ་དང༌། མངོན་པའི་སྡེ་སྣོད་ཀྱི་བསྟན་བཅོས་རྣམས་གོ་རིམས་སུ་
འགོད་པའམ། དམན་པ་དང་མཆོག་གི་རིམ་པ་དང་རྗེས་སུ་མཐུན་པར་འཇིག་རྟེན་ལུགས་ཀྱི་བསྟན་བཅོས་དང༌། ཕྱི་རིག་པའི་གནས་དང་ནང་རིག་པའི་གནས། ཐེག་པ་ཆུང་ངུ་དང་ཐེག་པ་ཆེན་པོ་ཐུན་མོང་བ་དང་ཐུན་མོང་མ་ཡིན་པའི་བསྟན་བཅོས་རྣམས་གོ་རིམས་སུ་འགོད་པའི་རྣམ་པར་གཞག་པ་ཇི་
ལྟར་བྱས་ཀྱང་མི་བཏུབ་པ་མེད་མོད། འདིར་མཆོག་དང་དམན་པའི་གོ་རིམ་གྱི་དབང་དུ་བགྱིས་ཏེ། ཐོག་མར་ནང་རིག་པའི་བསྟན་བཅོས་ནས་བརྩམས་ཏེ་འགོད་པ་ལ། དེའང་ཐེག་པ་ཆེན་པོ་ཐུན་མོང་མ་ཡིན་པ་དང༌། ཐེག་པ་ཆེན་པོ་ཐུན་མོང་བ་དང༌། ཐེག་པ་ཆུང་ངུའི་བསྟན་བཅོས་རྣམས་དང༌། དེ་