དུ་མེད་པའི་ཡོན་ཏན་གྱི་བཀོད་པ་ཡང་ཉེ་བར་མཚོན་པར་ནུས་སོ། །བློ་དང་ལྡན་པའི་གང་ཟག་རྣམས་ཀྱིས་ཡིད་ལ་ཇི་ལྟར་དམིགས་པའི་ལེགས་པར་བཤད་པའི་ཚོགས་ཀྱི་གཏོང་བ་ཅི་ཡང་འཇོ་བའི་གནས་སུ་གྱུར་པའི་ཁྱད་པར་ལ་བསམས་ན། ཐེག་པ་གསུམ་གྱི་བསྟན་པ་རིན་པོ་ཆེའི་
འབྱུང་གནས་སུ་གྱུར་པ་འཕགས་ཡུལ་རྡོ་རྗེ་གདན་གྱི་དྷརྨ་གྷཉྫ་གང་ཡིན་པའམ། གསང་སྔགས་བསྟན་པའི་འབྱུང་གནས་སུ་གྱུར་པ་ལྕང་ལོ་ཅན་ནམ། ཨོོ་ཌྱཱན་རྡོ་རྗེ་ཆེན་པོ་རྣམས་ཀྱི་དྷརྨ་གྷཉྫ་གང་ཡིན་པའི་དཔལ་ལ་ཅོ་འདྲི་བར་འོས་པ། ཕྱི་རོལ་གྱི་རྣམ་པ་ལ་བསམས་ན་འཆི་
བ་མེད་པའི་ཡུལ་གྱི་འཕྲུལ་བཟོ་བི་ཤྭ་ཀརྨའི་ལག་རྩེ་ལས་འཁྲུངས་པ་ལྟ་བུའི་འགྲམ་ལོགས་དང༌། ཀ་བ་དང༌། གདུང་དང༌། ཐོག་ཕུབས་རིམ་པ་དང༌། མདའ་ཡབ་དང༌། པུ་ཤུ་དང༌། ལན་ཀན་དང༌། སྒོ་དང༌། རྟ་བབས་ལ་སོགས་པ་མཚན་ཉིད་ཐམས་ཅད་ཡོངས་སུ་རྫོགས་པ། རྩེ་
མོར་ཉི་མ་འཆར་ཀའི་གཟི་བརྗིད་ཀྱི་ཕུང་པོ་ལས་འཕོས་པ་ལྟ་བུའི་རིན་པོ་ཆེ་གསེར་ཟངས་ལས་གྲུབ་པའི་ཏོག་དང༌། རྒྱལ་མཚན་དང༌། མེ་ལོང་དང་དྲིལ་བུ་སིལ་སིལ་རྣམས་ཀྱིས་ཀུན་ནས་མཛེས་པར་བྱས་པ། ནང་གི་བླ་ཁབ་ལས་རྣམ་པར་དབྱངས་པའི་བླ་རེ་དང༌། གདུགས་དང༌། རྒྱལ་མཚན་
དང༌། འཕན་ཚར་ལ་སོགས་པས་ཡིད་དུ་འོང་བར་བྱས་པའི་གཞལ་མེད་ཁང་རྒྱན་དང་བཅས་པ་གསར་དུ་བསྐྲུན་པའང་ལེགས་པར་མཐར་ཕྱིན་ཏོ། །དེར་ཇི་ལྟར་བཤམས་པའི་ཆོས་ཀྱི་ཁྲི་ཤིང་གི་དྲྭ་བ་མིག་མངས་རིས་སུ་བྲེས་པ་ག་ལ་བར་འཇིག་རྟེན་གསུམ་ན་མཆོད་འོས་བླ་ན་མེད་པའི་དགོངས་
འགྲེལ་གྱི་ཕྱི་མོ་གང་དག་བཞུགས་པ་རྣམས་མཆོད་པའི་ཡོ་བྱད་ཀྱི་རྣམ་གྲངས་མང་པོས་བཀུར་སྟི་དང་བཅས་ཏེ་མངའ་གསོལ་བར་བགྱིས་སོ། །མདོར་ན་དེ་ལྟ་བུའི་རྟེན་དང་བརྟེན་པར་བཅས་པ་ཐམས་ཅད་ལེགས་པར་མཐར་སོན་པ་ཉིད་དུ་ཡོངས་སུ་གྲུབ་བོ། །གཉིས་པ་ལས་བྱེད་པ་ཡོན་གྱིས་མཉེས་པར་བྱས་པ་ལ།
སྤྱིར་ལས་བྱེད་པའི་བཟོ་བོ་རྣམས་མཉེས་དགོས་པའང༌། རབ་ཏུ་གནས་པའི་རྒྱུད་ལས། རྒྱན་རྣམས་མ་ལུས་པ་ཡིས་ནི། །ཕྱི་ནས་བཟོ་བོ་རྣམས་ལ་མཆོད། །གང་དག་དེ་ལ་གྲོགས་བྱེད་པ། །གཞན་དག་ཀྱང་ནི་མཆོད་པར་བྱ། །ཞེས་དང༌། སྨན་ལྷ་དོན་གྲུབ་པའི་ཆ་ཚད་ཀྱི་རབ་ཏུ་བྱེད་པ་ཡིད་བཞིན་ནོར་