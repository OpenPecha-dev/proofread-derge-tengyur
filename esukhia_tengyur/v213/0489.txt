གཞན་ཡང་དུས་ཚེས་དེ་དག་དང་མཉམ་པར་མཁར་གསུམ་མདོའི་དགོན་པ་དང༌། དབོན་པོ་སྟོད་ལ་སོགས་པ་ངོར་གྱི་དགོན་ལག་ཡོད་པ་ཕལ་ཆེ་བ་རྣམས་སུ་ཡང་དགེ་འདུན་མང་པོ་འདུ་བའི་དཀྱིལ་འཁོར་ལྔ་བདུན་གང་རུང་གི་སྒྲུབ་མཆོད་དང༌། དེ་དག་ཏུ་མ་ཟད་སྡོམ་བརྩོན་སྐྱེ་དགུའི་
བདག་པོ་རང་གི་མངའ་འོག་ཏུ་གཏོགས་པའི་གསར་རྙིང་གི་དགོན་སྡེ་རྣམས་སུ་ཡང་རང་རང་གི་ཕྱོགས་སུ་བསྡུ་ཁྲལ་ཡོད་པ་ལས་བྱུང་བ་རྣམས་ཀྱང་ཕལ་ཆེར་སྐུའི་མཆེད་ཟླར་གྱུར་པ་དང༌། སྐུ་ཚབ་དང་བསྐོས་མི་ལ་སོགས་པ་ལ་འགན་བསྐུལ་བ་དང་བཅས་པའི་སྒོ་ནས། དགོན་སྡེ་རང་རང་གི་ཕྱོགས་
སུ་སྐུ་རིམ་དང༌། གཏན་པ་མེད་པའི་དགེ་བསྐུལ་དུ་འགྲོ་བ་ལ་སོགས་པའི་རྣམ་དཀར་གྱི་བྱ་བ་རྒྱ་ཆེན་པོ་སྐྱོང་བ་དང༌། གཞན་ཡང་ལྷུན་གྲུབ་སྟེང་གི་ཆོས་གྲྭ་འདིར་ཟླ་དུས་དང༌། ཚེས་གྲངས་གང་དང་གང་ཡིན་པ་དེ་དང་དེ་ལས་ནམ་ཡང་བསྐལ་དུ་མེད་པའི་མཆོད་པ་དང༌། ཆོ་གའི་རིམ་པ་ནི། ཧོར་ལུགས་
ཀྱི་ཟླ་བ་དང་པོའི་ཚེས་བཅུ་བདུན་ནས་སྟོང་གི་བར་དུ་བཅོམ་ལྡན་འདས་རྡོ་རྗེ་ཕུར་པ་ས་ལུགས་ཀྱི་སྒྲུབ་མཆོད་ཆེན་མོ་འཛུགས་པ་སྟེ། དེའང་འདི་ལྟར་དཔལ་ས་སྐྱའི་རྗེ་བཙུན་མཆོག་གི་ཕྲིན་ལས་ལྷུན་གྱིས་གྲུབ་པའི་སྒྱུ་འཕྲུལ་གྱི་རོལ་པ་ལས་བྱོན་པའི་མཆོག་གི་རྡོ་རྗེ་སློབ་དཔོན་ཆེན་པོ་མཚན་ཉིད་དང་ལྡན་
པ། སྤྱིར་མདོ་དང་སྔགས་ཀྱི་གཞུང་ལུགས་རབ་འབྱམས་ལ་སྦྱངས་པ་དང༌། ཁྱད་པར་རྗེ་བཙུན་ས་སྐྱ་པའི་ཡབ་ཆོས་རྡོ་རྗེ་ཕུར་པའི་སྟོད་སྨད་ཀྱི་ཕྲིན་ལས་མཐའ་དག་ལ་གཞན་དྲིང་མི་འཇོག་པར་བྲི་ཐིག་དང༌། འདོན་གདངས་དང༌། འཆམས་དང༌། རོལ་མོ་རྣམས་ལ་སྦྱངས་པ་རབ་ཀྱི་མཐར་
སོན་པ་རེ་གདན་ས་ཆེན་པོ་ནས་གདན་འདྲེན་པར་མཛད་དེ། དེ་ཉིད་ཚོགས་ཀྱི་རྡོ་རྗེ་སློབ་དཔོན་དུ་བཞུགས་སུ་གསོལ་ནས་རིག་པ་འཛིན་པའི་དགེ་སློང་གི་དགེ་འདུན་གྱི་ཚོགས་དང་ལྷན་ཅིག་ཏུ་དཔལ་རྡོ་རྗེ་གཞོན་ནུའི་དཀྱིལ་འཁོར་ཆེན་པོ་རྡུལ་ཚོན་ལ་བརྟེན་པའི་སྒྲུབ་མཆོད། ཟླ་བ་དེའི་ཉི་ཤུ་ལྔའི་
ནང་བར་དགེ་འདུན་ཇི་སྙེད་བཞུགས་པས་རྡོ་རྗེ་མི་འཁྲུགས་པ་ལྷ་དགུའི་དཀྱིལ་འཁོར་གྱི་ཆོ་ག་དང༌། དེའི་ཕྱི་མ་རེད་ནས་ཉེར་དགུའི་བར་ལ་བསྐང་གསོ་དང༌། ཐུགས་གསོ་དང༌། གཟུངས་གསོ་གང་རུང་རེ་མཛད། དབོ་ཟླ་བའི་ཚེས་གསུམ་ནས་བརྩམས་ཏེ་དགེ་འདུན་གྱི་གཙུག་ལག་ཁང་ཆེན་པོ་