ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེའི་བདག་ཉིད་ཅན་རྣམས་ནི་རྟག་པར་སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་བའི་སྤྱན་རས་ཀྱིས་ཉིན་ལན་གསུམ་དང་མཚན་ལན་གསུམ་སྟེ་དུས་དྲུག་ཏུ་གཟིགས་པ་ལས་ནི་ནམ་ཡང་ཡོལ་བ་མི་མངའ་ཞིང༌། གཟིགས་
པ་གང་གི་རྭ་བ་ན་འཇིག་རྟེན་གྱི་འགྲོ་བ་སུ་ཞིག་ནི་འཕེལ་བར་གྱུར། སུ་ཞིག་ནི་འགྲིབ་པར་གྱུར། སུ་ཞིག་ནི་དབུལ་བའི་དགོན་པར་འཁྱམས། སུ་ཞིག་ནི་གནོད་པ་དང་ལྷན་ཅིག་པར་གྱུར། སུ་ཞིག་ནི་ཉམ་ང་བའི་གཡང་དུ་རྒྱུ། སུ་ཞིག་ནི་སྡུག་བསྔལ་གྱིས་སྡུག་བསྔལ་བའི་ཁུར་
གྱིས་ནོན། སུ་ཞིག་ནི་སྡུག་བསྔལ་ལ་མངོན་པར་རྒྱུག །སུ་ཞིག་ནི་ངན་སོང་གི་ཐང་དུ་གཞོལ་ཞིང་འབབ། སུ་ཞིག་སྲིད་པའི་ཆུ་གཏེར་དུ་བྱིངས་པ་དེང་ངས་སྙིང་རྗེའི་ལག་པས་གདོན། སུ་ཞིག་སྡུག་བསྔལ་གྱི་སྲིན་པོས་གཙེས་པ་ལས་དེང་ངས་འཇིག་པ་མ་མཆིས་པའི་
གནས་སུ་བསྐྱལ། སུ་ཞིག་འདོད་ཆགས་ཀྱི་མེས་གདུངས་པ་དེང་ངས་ཆགས་བྲལ་དམ་པའི་ཆོས་ཀྱི་ཆུས་དབང་བསྐུར་བར་བྱ། སུ་ཞིག་སྡང་སེམས་གདུག་པའི་སྦྲུལ་གྱིས་ཟིན་པ་དེང་ངས་ཞི་བྱེད་གཉེན་པོའི་སྔགས་ཀྱིས་གསོ་བར་བྱ། སུ་ཞིག་རྣམ་པར་གཡེང་བའི་རླུང་གིས་
བདས་པ་དེང་ངས་རྩེ་གཅིག་སེམས་ཀྱི་སྟེགས་ལ་ངལ་བསོར་སྤྱོད་དུ་གཞུག །སུ་ཞིག་མ་རིག་པའི་སྨག་རུམ་དུ་ལྷུང་བ་དེང་ངས་ཡེ་ཤེས་ཀྱི་སྣང་བ་ཆེན་པོའི་སྒྲོན་མ་སྦྱིན་པར་བྱ། སུ་ཞིག་ལྟར་སྣང་བདེ་བའི་འཆིང་ཐག་གིས་བཅིངས་པ་དེང་ངས་ཡིད་འབྱུང་གཏམ་གྱི་སོར་མོས་བཀྲོལ་
ལ་གཏན་གྱི་བདེ་བའི་གྲོང་ཁྱེར་དུ་བཀྲི་བར་བྱ་སྙམ་དུ་རྩེ་གཅིག་པས་རྟོག་པར་ཞུགས་པ་ན། གངས་ལྡན་གྱི་རི་བོའི་ཕྲེང་བས་བསྐོར་བའི་ནོར་འཛིན་ཡངས་པའི་གཞི་ལ་བརྟེན་པའི་སྲོག་ཆགས་ཀྱི་ཚོགས་ཚད་མེད་ཅིང་གྲངས་མེད་པ་རྣམས། དམ་པའི་ཆོས་ཀྱི་སྣང་བས་མ་
ཁྱབ་པ། བླང་དོར་ལོག་པར་ཞུགས་པ། དུག་གསུམ་གྱི་སྡོང་པོ་རྒྱས་པ། མི་འདོད་ནའང་སྡུག་བསྔལ་ལ་མངོན་པར་རྒྱུག་པ། བདེ་བ་སྒྲུབ་པའི་ཐབས་ལ་མི་མཁས་ཤིང་མཐའ་འཁོབ་ཀྱི་མུན་པ་སྟུག་པོའི་ཁྲོད་དུ་འཕྱན་པ་རྣམས་རྣམ་པར་གཟིགས་སོ། །གཟིགས་ནས་