ནི་སྙན་དངགས་པའི་ལུགས་ཀྱི་རྗེས་སུ་འབྲངས་ཏེ་ཅུང་ཟད་སྤྲོས་པའི་ཚུལ་གྱིས་གསར་བསྐྲུན་གྱི་ཁུལ་དུ། རབ་བྱུང་བཅུ་གཉིས་པའི་ནང་གསེས་གྱི་གནམ་ལོའི་རྒྱལ་པོ། གཙུག་ལག་སྤོར་ཐང་གི་དགོངས་པས་དབང་ཐང་དང་བསྟུན་པའི་ཐ་སྙད་དུ་ཆུ་མོ་ཕག་ཅེས་འབོད་པ། བསྐལ་པ་བཟང་
པོའི་རྣམ་འདྲེན་བཞི་པ་ཤཱཀྱའི་རྒྱལ་པོས་ཚེས་གཅིག་ནས་བཅོ་ལྔའི་བར་དུ་ཆོ་འཕྲུལ་བསྟན་པའི་ཟླ་དུས་ལ་བབ་པའི་དཀར་ཕྱོགས་ཀྱི་གང་བ་གསུམ་པ། རེས་གཟའ་བརྡ་སྤྲོད་རིག་པ་སྨྲ་བའི་བློ་ལྡན་ལྷའི་བླ་མ་ཞེས་བྱ་བ། རྒྱུ་སྐར་རྒྱལ་གྱི་ལྷ་མོས་དོན་ཐམས་ཅད་འགྲུབ་པའི་དགའ་སྟོན་གསར་པ་
ལ་གཡར་འདྲེན་བགྱིད་པའི་ཉིན་མོ་ནས་འདྲི་བའི་འགོ་བརྩམས་སོ། །དེ་ནས་བཟུང་སྟེ་ཐུན་མཚམས་ཀུན་དུ་འབད་པས་འདྲི་བའི་ཟོལ་དུ་བགྱིས་ཀྱང༌། རང་ཉིད་འབྱུང་ཚོགས་ཀྱི་ལུས་ལ་ཕྱི་དང་ནང་གི་ཀེག་རྩིས་རྩུབ་མོའི་སྟེང་དུ་སོན་པར་བཅས། བར་སྐབས་རྣམས་སུ་ལུས་ཀྱི་ཚོར་བ་བདེ་སྡུག་
སྤེལ་མར་བྱུང་བས་ཅུང་ཟད་འགྱང་བར་གྱུར་ཀྱང༌། ནམ་ཞིག་ཡོངས་སུ་གྲུབ་པར་བགྱིས་པའི་དུས་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཐུབ་པའི་དབང་པོ་རྣམ་བྱུང་ས་འབྲུག་གི་ལོ་ལ་འཇིག་རྟེན་གསུམ་པོ་བཀྲ་ཤིས་པའི་ལྟས་ཀྱིས་
རྒྱས་པར་བཀང་སྟེ་སྐུ་བལྟམས་པ་ནས་བརྩམས་ཏེ་བགྲང་གཞི་སུམ་སྟོང་དང་དགུ་བརྒྱ་དགུ་བཅུ་རྩ་ལྔ་བརྒལ་ལོ། །དཔལ་ས་སྐྱ་པ་ཀུན་དགའ་སྙིང་པོ་པ་དེ་ཉིད་འཕགས་པ་སྤྱན་རས་གཟིགས་དབང་ཕྱུག་ཁ་སརྤ་ཎི་བར་སྲིད་ཀྱི་རྣམ་པས་ལྷུམས་སུ་ཞུགས་ཤིང་ཆུ་ཕོ་སྤྲེའུའི་ལོ་ལ་སྐུ་བལྟམས་པ་ནས་ལོ་དྲུག་བརྒྱ་དང་ལྔར་
ཕྱིན་ཏོ། །མི་འཕྲོགས་པའི་མཁྱེན་རབ་དང་ཐུགས་རྗེའི་དབང་ཕྱུག་ངོར་ཆེན་རྡོ་རྗེ་འཆང་ཀུན་དགའ་བཟང་པོ་པ་ཉིད་རྔ་ཆེན་ཞེས་བྱ་བའི་ལོ་ལ་བལྟམས་ནས་བགྲང་གཞི་སུམ་བརྒྱ་དང་དྲུག་ཅུ་རྩ་གཅིག་གོ །ཤིང་སྦྲུལ་གྱི་ལོ་ལ་སྐྱེ་བ་ནས་སྐྱེ་བར་རྗེ་བཙུན་འཇམ་པའི་རྡོ་རྗེས་བྱིན་གྱིས་བརླབས་པས། སྐྱེ་བ་འདི་ཉིད་དུ་
གཞུང་ལུགས་འབུམ་ཕྲག་མང་པོའི་ཕ་རོལ་ཏུ་སོན་ཅིང་སྨྲ་བའི་དབང་ཕྱུག་ཆེན་པོ་གྲུབ་པ་མཁན་ཆེན་ཚུལ་ཁྲིམས་ལྷུན་གྲུབ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་དེ་ཉིད། རྗེ་བཙུན་ཨེ་ཝཾ་པ་ཆེན་པོའི་ཞབས་སྟེགས་དམ་པའི་ཆོས་ཀྱིས་མཐོ་བར་བྱས་པ་གང་ལ་རྩིབས་སྟོང་འཁོར་ལོའི་