རྣམ་པར་སྤྲོ་བར་བྱའོ། །དེ་དག་གིས་ནི་འཕགས་པའི་ཡུལ་གྱི་བསྟན་སྐྱོང་ཆེན་པོ་རྣམས་ཀྱིས་བསྟན་པ་ལ་བྱ་བ་བྱས་པའི་ཚུལ་ཇི་ལྟར་རིགས་པ་ངག་གི་ལམ་ནས་རེ་ཞིག་གླེང་ཟིན་ཏོ།། །།ད་ནི་གངས་ཅན་ཡུལ་གྱི་བསྟན་སྐྱོང་ཆེན་པོ་རྣམས་ཀྱིས་བསྟན་པ་ལ་བྱ་བ་བྱས་པའི་ཚུལ་ལ་བསྟན་པ་སྔ་དར་དང༌།
ཕྱི་དར་གཉིས་སོ། །དང་པོ་བསྟན་པ་སྔ་དར་ལ། སྤྱིར་བོད་ཀྱི་རྒྱལ་པོའི་བརྒྱུད་པ་ནི། འཕགས་པའི་ཡུལ་གྱི་ཀོ་ས་ལའི་རྒྱལ་པོ་གསལ་རྒྱལ་གྱི་སྲས་ལྔ་ཚིགས་སུ་བཤད་པ་དང༌། རྒྱལ་པོ་གཟུགས་ཅན་སྙིང་པོའི་སྲས་ཆུང་བ་སྟོབས་ཆུང་སྟེ་དེའི་སྲས་ལྔ་ཚིགས་སུ་བཤད་པ་དང༌། བཏྶ་ལའི་
རྒྱལ་པོ་འཆར་བྱེད་ཀྱི་སྲས་སུ་བཤད་པ་སྟེ། འདོད་ཚུལ་གྱི་རྣམ་པ་ཐ་དད་པ་མཆིས་ཤིང༌།དེ་ལས་ཕྱི་མ་འདིའི་ལུགས་ལ་ནི། རྒྱལ་པོ་འཆར་བྱེད་ལ་སྲས་མིག་མས་ལྕིབས་ཀྱིས་འགེབས་པ་དང༌། སོར་མོ་རྣམས་དྲྭ་བས་འབྲེལ་བའི་མཚན་དང་ལྡན་པ་ཞིག་བྱུང་སྟེ། དེ་ཉིད་ལེགས་
པ་མ་ཡིན་པའི་མཚན་མར་བཟུང་ནས། ཟངས་ཀྱི་སྒྲོམ་བུ་ཁ་སྦྱར་གྱི་ནང་དུ་བཅུག་སྟེ་ཆུ་བོ་གངྒཱ་ལ་བསྐུར་བ་མཐར་གྱིས་ཞིང་པ་རྣམས་ཀྱིས་རྙེད་དེ། དེ་ལ་མཐུན་པའི་རྐྱེན་དུ་འགྱུར་བ་དག་གིས་ཚུལ་བཞིན་དུ་བསྐྱེད་དུ་བསྲིང་བར་བྱས་སོ། །ནམ་ཞིག་ཆེར་སོན་པ་ན་སྔར་གྱི་བྱུང་བ་རྣམས་ཐོས་
པས་ཡིད་སྐྱོ་བར་གྱུར་ཏེ་གངས་ལྡན་གྱི་རི་བོའི་དབྲག་ཏུ་བྲོས་ནས་རིམ་གྱིས་ལྷ་རི་ཡོལ་བའི་ཁར་བྱུང་སྟེ་བཙན་ཐང་སྒོ་བཞིར་ཐོན་པ་ལ། བོན་པོ་རྣམས་ནི་དམུ་ཐག་དང་དམུ་སྐས་ལ་བརྟེན་ཏེ་བབས་པའི་ལྷ་ཡིན་ནོ་ཞེས་སྨྲ་ཞིང༌། དངོས་ལ་ཁྱོད་སུ་ཞིག་ཅེས་དྲིས་པ་དང་བཙན་པོ་ཞེས་སྨྲས་སོ། །
གང་ནས་བྱོན་དྲིས་པ་དང་ནམ་མཁའ་ལ་མཛུབ་མོ་སྦྲེང་ངོ༌། །དེ་ནས་འདི་ནི་ཁོ་བོ་ཅག་རྣམས་ཀྱི་ཇོ་བོ་བྱའོ་ཞེས་ཤིང་གི་ཁྲི་ལ་བཞག་སྟེ་མིའི་གཉའ་བ་ལ་ཁུར་བས་མིང་ཡང་གཉའ་ཁྲི་བཙན་པོ་ཞེས་བྱ་བར་ཐོགས་སོ། །དེ་ནས་བཟུང་སྟེ་གནམ་གྱི་ཁྲི་བདུན་དང༌། བར་གྱི་སྟེང་གཅིག་དང༌།
སའི་ལེགས་དྲུག་དང༌། དེ་ནས་ཀྱང་ཕྱི་མའི་སྲས་ལྡེ་གནམ་ཞེས་བྱ་བ་ནས། ཁྲི་རྗེ་ཐོག་བཙན་ཞེས་བྱ་བའི་བར་གྱི་རྒྱལ་རབས་ཉི་ཤུ་རྩ་དྲུག་ཡན་ཆད་ཀྱི་ཆབ་སྲིད་དག་ནི་བོན་གྱིས་བསྐྱངས་སོ། །དེ་ནས་ལྷ་མོ་དྲི་མ་མེད་པས་ཞུས་པའི་མདོ་ལས། ང་ཡོངས་སུ་མྱ་ངན་ལས་འདས་ནས་ལོ་ཉིས་