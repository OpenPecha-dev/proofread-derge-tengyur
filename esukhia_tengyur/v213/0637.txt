པར་གྲུབ་པའི་དུས་ནི། རབ་བྱུང་བཅུ་གཉིས་པའི་ནང་གསེས་ཀྱི་གནམ་ལོའི་མིང་ནི་འཕགས་པའི་ཡུལ་གྱི་བརྡ་སྤྲོད་པའི་གཞུང་གི་ཆོ་གས་མངོན་པར་བསྒྲུབས་པ་སཾ་སྐྲྀ་ཏའི་སྐད་དུ་རཀྟཱ་ཀྵི་ཞེས་པ། མངོན་བརྗོད་འབུམ་ཕྲག་གསུམ་པར་མིག་དམར་
ཞེས་འབྱུང་བ། ཤར་ཕྱོགས་སྟོང་ཀུན་གྱི་མི་བདག་ཆེན་པོས་ཡོངས་སུ་བསྲུངས་པའི་ཡུལ་ན་གྱ་ཙི་ཞེས་དང༌། ལྗོངས་འདིར་དབང་ཐང་དང་བསྟུན་ནས་རྗེས་སུ་བསྒྲུབ་པར་ཤིང་ཕོ་བྱི་བར་གྲགས་པ། ཕོ་བྲང་གླིང་དགུ་པའི་དབུས་སུ་ཀླུའི་མེ་ལོང་གིས་གནས་པ། འབྱུང་བ་སུམ་
ལྡན་སེ་ཞིག་གི་ལོ་བཀྲ་ཤིས་ཀྱི་ཀླུང་དང་ལྡན་པའོ། །དེ་ལའང་བཅུ་གཉིས་ཁྱིམ་གྱི་བདག་པོ་གནོད་སྦྱིན་གྱི་ཕྱོགས་སུ་བགྲོད་པའི་དུས་དང༌། མདོ་སྡེ་གསེར་འོད་དམ་པ་དང༌། དུས་ཀྱི་འཁོར་ལོ་བའི་ལུགས་ཀྱིས་སྟོན་པས་དུས་འཁོར་རྩ་རྒྱུད་གསུངས་པའི་དུས་ཆེན་ཡིན་པ་
ལ་སོགས་པའི་རྒྱུ་མཚན་མང་པོས་ལོ་འགོར་འགོད་པ། ནག་པས་ཉ་བའི་དྲི་ཞིམ་ལྡན་གྱི་ཟླ་བ། ཧོར་ལུགས་ཀྱི་ཞག་གི་ཕུང་པོ་གསུམ་པའི་དཀར་ཕྱོགས་ཀྱི་རྫོགས་པ་གསུམ་པ་སྟེ། གཉིས་སུ་མེད་པའི་རྒྱུད་ཆེན་དུས་ཀྱི་འཁོར་ལོ་གསུངས་པའི་དུས་བཟང་པོ། དུས་འཁོར་བའི་
ལུགས་ཀྱི་དབྱངས་ནི་ལའོ། །གསལ་བྱེད་ནི་ཙ་ལའོ། །འབྱུང་བ་ནི་སའི་ཁམས་སོ། །འདོད་པའི་ཡོན་ཏན་ནི་དྲི་ཉིད་དོ། །གཙུག་ན་ཟླ་བའི་ལུགས་ཀྱི་དབྱངས་དང་གསལ་བྱེད་ནི་ཨོ་དང་ཧའོ། །འབྱུང་བ་ནི་ནམ་མཁའི་ཁམས་སོ། །འདོད་པའི་ཡོན་ཏན་ནི་སྒྲ་ཉིད་དོ། །གཉིས་ཀ་མཐུན་
པའི་དར་གུད་ནི་སྨིན་པའོ། །ཉི་མ་ནི་ཤིང་འབྲུག་གོ། །སྤར་ཁ་དང་སྨེ་བ་ནི་ཟིན་དང་དགུ་དམར་དག་གོ། །རེས་གཟའ་ཉི་མ་སྟེ་རགས་པར་ཞུད་པ་ཞིབ་པར་གུད་པ་སྟེ། དེ་ཉིད་རྒྱུ་སྐར་གྱི་ལྷ་མོ་ནག་པ་དང་ལྷན་ཅིག་ཏུ་རྩེ་བའི་འཕྲོད་ནི་འདོད་པ་དང༌། སྦྱོར་ནི་སྟོབས་དང་ལྡན་པ་ལ་སོགས་པ་
དུས་ཚེས་ཕུན་སུམ་ཚོགས་པ་འཛོམ་པའི་ཉིན་མོར་མ་ཚང་བ་མེད་པ་མཐར་ཕྱིན་པར་ཡོངས་སུ་གྲུབ་བོ། །གཉིས་པ་ལས་མཐར་ཕྱིན་པའི་བྱ་བ་ལ། གང་དུ་བཞུགས་པའི་རྟེན་གཙུག་ལག་ཁང་འདུ་བྱས་པ་དང༌། ལས་བྱེད་པ་ཡོན་གྱིས་མཉེས་པར་བྱས་པ་དང༌། བཀྲ་ཤིས་པའི་ངོ་