འདེགས་སུ་གཞོལ་ཞིང་འབབ་པ་ཁོ་ནར་འགྱུར་བའི་ཕྱིར་ཆོས་ལྡན་གྱི་རྒྱལ་པོ་ཞེས་གྲགས་པའི་ཡི་གེ་རྣམ་པར་གསལ་བ་གང་ཡིན་པ་དེ་ནི་གཅམ་བུ་མ་ཡིན་པའི་ངེས་པའི་དོན་ཉིད་དོ་ཞེས་བདེན་པའི་མཐའ་ཉིད་ཀྱིས་གསལ་བར་འབོད་པ་བཞིན་དུ་མཆིས་སོ། །ཁྱད་པར་རྔུ་མདའ་ལྷུན་གྲུབ་སྟེང་གི་ཆོས་གྲྭ་
འདིར་སྡེ་དགེ་ས་སྐྱོང་གོང་མར་གྱུར་པ་རྣམས་ཀྱི་ཐུགས་བསྐྱེད་རྨད་དུ་བྱུང་བ་ཉིད་ཀྱི་མཐུ་དང༌། བསྟན་འཛིན་གྱི་སྐྱེས་བུ་སྤྲུལ་པའི་སྐུ་རིམ་པར་བྱོན་པ་རྣམས་ཀྱིས་ལེགས་པར་བཤད་པའི་བདུད་རྩིའི་རྒྱུན་གྱིས་རྟག་ཏུ་བརླན་པའི་དབང་གིས། རྣམ་གསུམ་བསླབ་པའི་ནོར་བུའི་འབྱོར་པས་ཀུན་ནས་
བདོ་བའི་དགེ་སློང་གི་དགེ་འདུན་ཆེན་པོ་རྣམས་ཀྱི་སྒྲིགས་སྲོལ་ལ་རྙོག་པའི་དྲི་མ་ཕྲ་ཞིང༌། ཚོགས་འདོན་དང་ཆོ་གའི་རིམ་པ་གང་དང་གང་ཡིན་པ་དེ་དང་དེའི་ལག་ལེན་ཕྲ་མོ་ཚུན་ལའང་དེ་ཁོ་ན་ལ་སྦྱངས་པ་ལྟ་བུའི་བྱང་ཆུབ་པ་ཤ་སྟག་ཏུ་མཆིས་མོད། འོན་ཀྱང་བར་སྐབས་འགའ་རེ་ནས་སྒྲིགས་
ལམ་བག་ཡོངས་སུ་སོང་བའི་རྐྱེན་གྱིས་ཅུང་ཟད་འཕྱུགས་པ་མཐོང་བ་རྣམས་ཀྱང༌། སྔོན་དུས་མཁན་ཆེན་འཇམ་པའི་དབྱངས་སངས་རྒྱས་ཕུན་ཚོགས་པས་མཛད་པའི་དགོན་གནས་ཀྱི་བཅའ་ཡིག་ལྷག་བསམ་རབ་དཀར་ཞེས་བྱ་བ་དང༌། རྡོ་རྗེ་འཆང་བཀྲ་ཤིས་ལྷུན་གྲུབ་པས་མཛད་
པའི་བཅའ་ཡིག་ལྷག་བསམ་མཛེས་པར་བྱེད་པའི་རྒྱན་ཞེས་བྱ་བ་ལ་སོགས་པ་དང༌། གྲྭ་ས་ཆེན་པོ་རྣམས་ཀྱི་གནང་བཀག་ཇི་ལྟར་བྱ་བའི་མིག་མཐོང་བྱུང་བ་དང་བསྟུན་པའི་ཁྲིམས་སུ་བཅའ་བ་གསར་དུ་སྡོམ་པ་དང་བཅས་པའི་སྒོ་ནས། ཡོན་གནས་དང་བ་འདྲེན་པའི་མཆོག་ཏུ་
བསྐྲུན་ནོ། །དེ་ལྟ་བུའི་དགེ་འདུན་གྱི་ཚོགས་འདུ་བའི་སྒྲུབ་མཆོད་ཀྱི་རྒྱུན་སྔར་ཡོད་པ་རྣམས་མ་ཉམས་པར་མཛད་ནས། ལོ་དུས་བཞིན་དུ་རིམ་པར་འཛུགས་པ་ནི། འདི་ལྟར་རྒྱུ་སྐར་རྒྱལ་གྱིས་ཉ་བའི་ཟླ་བར། བཅོམ་ལྡན་འདས་ཤཱཀྱའི་རྒྱལ་པོའི་རྒྱལ་ཚབ་ཆེན་པོ་རྗེ་བཙུན་ཀུན་
དགའ་བཟང་པོ་པའི་གཟུགས་སྐུ་སྒྱུ་འཕྲུལ་གྱི་སྤྲོས་པ་མཁའ་ཁྱབ་ཆོས་ཀྱི་སྐུའི་དབྱིངས་སུ་བརྟུལ་བའི་ཟླ་དུས་ཀྱི་མཆོད་པ་འབུལ་བའི་དུས་བཟང་པོ་དང་བསྟུན་པའི་ཉི་ཤུ་ལྔའི་ཉིན་ནས་བརྩམས་ཏེ། ཆོ་འཕྲུལ་གྱི་ཟླ་བའི་ཚེས་བཅུ་དྲུག་གི་བར་དུ། ལྷུན་གྲུབ་སྟེང་གི་ཆོས་གྲྭ་ཆེན་པོ་འདི་ཉིད་དུ་