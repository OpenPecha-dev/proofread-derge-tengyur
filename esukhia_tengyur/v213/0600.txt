གཅིག་དང་ཆིག་བརྒྱ་སུམ་ཅུ་ཐམ་པ་མཆིས་སོ། །དེ་ལྟར་སྔོན་དུ་འདས་པའི་ཕྱི་མ་གསར་ཚེས་ཀྱི་གནམ་ལོ་དེ་ལ། དུས་འཁོར་བའི་རབ་བྱུང་བཅུ་གཉིས་པའི་ནང་གསེས་ཀྱི་འབོད་ཕྱོགས། འཕགས་པའི་ཡུལ་གྱི་སྐད་རིགས་རྣམ་པ་བཞི་ལས་སཾ་སྐྲྀ་ཏའི་སྐད་དུ་སིངྒ་ལ་སྟེ། སྟོད་
འགྲེལ་ལས་འབྱུང་བའི་བོད་སྐད་དུ་བསྒྱུར་བ་དམར་སེར་ཅན་དུ་གྲགས་པ། གཙུག་ལག་སྤོར་ཐང་གི་ལུགས་དང་མཐུན་པར་ཤར་ཕྱོགས་མ་ཧཱ་ཙི་ནའི་ཡུལ་དུ་ཏིང་ཟིར་འབོད་པ་གང་ཡིན་པ་སྟེ། དེའི་སྲོག་ནི་འོད་ཀྱི་ནོར་ཅན་རབ་ཏུ་འབར་བའི་དྲོད་ཀྱིས་འཚོ་བར་བྱེད་ཅིང༌། ལུས་ཀྱི་
ཁམས་ནི་འོད་སྲུངས་བྱིན་གྱི་རང་བཞིན་དུ་བརྟན་པར་བྱས་པ། དབང་ཐང་ནི་པདྨ་རཱ་གའི་ཚོན་གྱིས་བཙོས་པའི་བགོ་བ་སྟུག་པོས་ལེགས་པར་བཀླུབས་པ། ཀླུང་ནི་ཨིནྡྲ་ནཱི་ལའི་ཁ་དོག་ཅན་གྱི་ཆུ་དར་དྲི་མ་མེད་པའི་སྐ་རགས་ཀྱིས་མཛེས་པར་བྱས་པ། ཕོ་བྲང་གླིང་དགུ་པའི་དབུས་སུ་ཀླུང་
གི་ཁ་དོག་དང་མཐུན་པའི་མེ་ལོང་གནས་པས་འབྱུང་བ་ཆེན་པོ་སུམ་ལྡན་དུ་གྱུར་པ། སྲོག་དང་དབང་ཐང་ཐ་དད་པར་མ་གྱུར་པའི་ཁ་ཡན་གྱི་ལོ་དང༌། ལྷའི་བླ་མའི་ཀླུང་དང་ལྡན་པ་སྟེ། གང་ལ་དབང་ཐང་དང་བསྟུན་པའི་མིང་གི་བྱེ་བྲག་ལ་ནི་མེ་མོ་སྦྲུལ་ཞེས་འབོད་པའི་གནམ་ལོ་གང་
ཡིན་པ་དེ་ཉིད་དོ། །དེ་ལའང་ཉིན་མོར་བྱེད་པ་ལྷོ་དང་བྱང་དུ་བགྲོད་པ་གཉིས་ལས་ནི་གནོད་སྦྱིན་གྱི་བདག་པོས་ལེགས་པར་བསྲུངས་པའི་ཕྱོགས་ག་ལ་བ་དེ་ན་མངོན་པར་རྒྱུ་བས་དཀར་པོའི་ཕྱོགས་ཀྱི་བྱ་བ་ཐམས་ཅད་ལ་དགེ་བར་སྟེར་བ། ཞག་གི་ཕུང་པོ་བཅུ་གཉིས་ལས་ནི་ཛྱེ་ཏྭཱ་སྟེ་
སྣྲོན་གྱིས་ཡོངས་སུ་ཉ་བའི་ཟླ་བའོ། །དུས་བཞི་ལས་ནི་གཉིས་སུ་མེད་པའི་དུས་ཀྱི་འཁོར་ལོའི་ལུགས་ལ་དབྱར་འབྲིང་པོ་ཉིན་མོར་བྱེད་པ་རགས་པར་ཡར་ངོ་སྔོན་དུ་འགྲོ་བ་འཁྲིག་པའི་ཁྱིམ། ཞིབ་པར་ཁྱུ་མཆོག་གི་ཁྱིམ་དུ་སྤྱོད་པའི་དུས་སོ། །གསོ་བ་རིག་པ་དང་ཧོར་ལུགས་རྗེས་སུ་
མཐུན་པའི་ཞག་གི་ཕུང་པོ་ལྔ་པར་འདོད་ཅིང༌། གཙུག་ལག་སྤོར་ཐང་གི་ལུགས་ཀྱི་སྟོན་རྭ་བ། ཕུག་ཁྱུང་མཁས་པ་དེའི་རྗེས་སུ་འབྲང་བ་དང་བཅས་པའི་ནག་རྩིས་རྣམ་པར་དག་པའི་ལུགས་ལ་ཤིང་སྤྲེལ་ཆེ་བ། ཧོར་ལུགས་ལ་སོགས་པའི་ནག་རྩིས་པ་ཕལ་ཆེ་བས་ཆུ་རྟར་