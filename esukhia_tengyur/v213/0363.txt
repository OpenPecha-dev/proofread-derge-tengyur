བགྱིད་བཞིན་པའི་སྙིང་སྟོབས་དང་གཏོང་བ་ཆེན་པོའི་སྒོ་ནམ་ཡང་མི་བསྡམ་པ་འདི་ཉིད་དོ། །མཚུངས་པ་མེད་པའི་བསོད་ནམས་དང་སྟོབས་ཀྱིས་མངོན་པར་མཐོ་བའི་ལྷ་སྲས་ཀྱི་རིགས་ཤིང་སཱ་ལ་ཆེན་པོ་ལྟ་བུ་གཉིས་པ་ནི། ཐ་གྲུ་རྣམ་པར་ཡངས་པའི་ས་ཆེན་པོ་ལ་
འཁོད་པའི་སྐྱེ་བོ་ཕལ་མོ་ཆེ་གཞལ་དུ་མེད་པའི་བྱམས་བརྩེ་དང་ཕྲིན་ལས་ཀྱི་གདུང་སྐྱོབ་དཀར་པོའི་གྲིབ་བསིལ་སྣུམ་པོ་གཅིག་གིས་ཡོངས་སུ་ཁྱབ་པར་བདེ་བར་སྐྱོང་བ་ལ་བརྫི་བ་མི་མངའ་ཞིང༌། སླར་ཡང་གནམ་གྱི་མཐོངས་ནས་བསྐོས་པའི་མི་བདག་གོང་མ་ཆེན་པོའི་ལས་ལུང་གི་
དབང་སྐལ་བཙན་པོས་ལན་གཅིག་མིན་པར་ཤིན་ཏུ་བརླིང་བར་བྱས་པའི་མིའི་ནོར་བུ་རིན་པོ་ཆེ། གཅིག་ཏུ་གངས་ལྡན་རི་བོའི་རྭ་བས་ཡོངས་སུ་བསྐོར་བའི་སྨན་ལྗོངས་ཆེན་པོ་འདི་ཉིད་དུ་བཞུགས་པའི་བསྟན་པ་རིན་པོ་ཆེ་རིས་སུ་མ་ཆད་པའི་དབུ་འཕང་བླ་ནས་བླར་འདེགས་པ་ལ་བསྙེངས་
པ་མེད་པའི་སྙིང་སྟོབས་ཀྱི་ཕྲག་པ་བརྟན་པ་གང་དེ། བསྐལ་པ་དཔག་ཏུ་མེད་པའི་ལེགས་བྱས་ཀྱི་མཐུ་ཆེན་པོ་དག་གིས་ཀུན་ཏུ་རབ་ཏུ་བརླིང་བར་བྱས་པའི་ས་འཛིན་གྱི་དབང་པོ། བསྟན་པའི་སྙིང་པོ་སྡོམ་པ་གསུམ་གྱི་ཚུལ་ཁྲིམས་ཕུན་སུམ་ཚོགས་པས་རྒྱུད་ཡོངས་སུ་གཏམས་པའི་
མཚན་ནི་སྡེ་དགེ་ས་སྐྱོང་བླ་མ་ཆེན་པོ་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་ཡོངས་སུ་གྲགས་པའི་ཟླ་རིས་གསར་པའི་འཕྲིན་ཡིག་དམ་པ་གང་དེ། ཕྱོགས་དང་ཕྱོགས་བྲལ་གྱི་ཡིད་འཕྲོག་དགའ་མའི་འགྲམ་དཀྱུས་ཡངས་པར་ལེགས་པར་འདྲི་བ། ཁྱད་པར་དུ་ཡང་རྣམ་པར་
དཀར་བའི་བྱ་བ་རྒྱ་ཆེན་པོ་འདི་ཉིད་བསྒྲུབ་པའི་ཐོག་མཐའ་བར་གསུམ་གྱི་བདག་པོའི་རྐྱེན་བྱེད་པ་པོ་གང་ཡིན་པ་དེ་ཉིད་དོ། །གཉིས་པ་དེའི་ཡོན་ཏན་གྱི་ཁྱད་པར་བརྗོད་པ་ལ། ཡང་དག་པའི་ལུང་ལ་བརྟེན་ནས་སྐྱེ་བའི་སྤྲུལ་སྐུར་གྲུབ་པའི་ཁྱད་པར། གཞོན་ནུའི་ས་ལ་གནས་ནས་ཡ་
རབས་ཀྱི་སྤྱོད་པ་བསྐྱངས་པའི་ཁྱད་པར། བསྟན་པའི་རྗེས་སུ་ཞུགས་ནས་ཐོས་པ་དང་ཚོགས་བསགས་ཀྱི་ཁྱད་པར། བསྟན་སྲིད་ཀྱི་ཁྲི་ལ་བཞུགས་ནས་ཕྲིན་ལས་ཀྱི་རྒྱུན་སྐྱོང་བའི་ཁྱད་པར་བརྗོད་པ་སྟེ་བཞི་ལས། དང་པོ་ཡང་དག་པའི་ལུང་ལ་བརྟེན་ནས་སྐྱེ་བའི་སྤྲུལ་སྐུར་