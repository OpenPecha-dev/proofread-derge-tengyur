འབྲས་བུར་བཅས་པའི་ཉེན་ལྡན་འགྲོ་བ་སྲིད་ལས་གདོན་པའི་གཡར་དམ་མི་ཤིགས་རྭ་བ་ན། །ལེགས་གནས་རྒྱལ་བའི་གདུང་འཛིན་ཀུན་དང་རང་རྒྱལ་ཉན་ཐོས་ཞུགས་འབྲས་བཅས་པའི་འཕགས་པའི་དགེ་འདུན་སྤྱི་བོས་མཆོད། ༥ །(*ཤིས་པ་བརྗོད་པའི་སྒོ་དྲུག་པ་བསམ་པ་རྒྱ་ཆེ་བ།)ཕྱོགས་བཅུ་
མུ་མེད་ཞིང་ཁམས་དག་ན་བྱོན་དང་འབྱོན་གྱུར་ད་ལྟར་གཞེས་པའི་རྒྱལ་བ་ཀུན་གྱི་ཡེ་ཤེས་དངོས། །སེམས་ཅན་ཁམས་སུ་རང་གི་རིགས་མཆོག་རྨ་མེད་ཡོད་པ་གནས་སྐབས་དྲི་མས་བསྒོས་པ་སྦྱོང་ཕྱིར་སྤྲུལ་པའི་བུ། །དེ་མཚན་ཐིགས་
པ་རྣ་བའི་བཅུད་དུ་ལན་རེ་སིམ་པས་དུས་གསུམ་པ་ཡི་སངས་རྒྱས་མཚན་དུ་དག་ལྡན་ལྗགས། །འགྱུར་དགུ་མཉན་པའི་བསོད་ནམས་མཆོག་གི་འབབ་སྟེགས་བྱེད་པ་འཇམ་པའི་དབྱངས་ཁྱོད་སྐྱེ་བར་དགེ་བའི་བཤེས་སུ་མཛོད། ༦ །(*ཤིས་པ་བརྗོད་པའི་སྒོ་བདུན་པ་བར་མཆོད་པའི་ཟུང་ལྡན་ལས་རྐང་པ་དང་པོ་དང་གསུམ་པར་ཡོད་པ།)མང་མང་ཞིང་གི་སྨྲ་བའི་རྒྱལ་པོ་གངྒཱའི་
རྡུལ་གྱི་གྲངས་སྙེད་གསུང་གི་གསང་བ་མཐའ་དག་བསྡུས་པའི་གཟུགས། །འཇོ་སྒེག་ཟླ་བ་གསར་པའི་ལང་ཚོས་ཡིད་ཀྱི་སྲུབ་ཤིང་བྱེ་བའི་དཔལ་འཕྲོག་ཐུགས་རྗེའི་ག་པུར་འཐུལ་བའི་དཔྱིད། །ལྷང་ལྷང་ཏམྦུ་
ར་ཡི་རྒྱུད་ལས་སྲིད་ཞིའི་ཆོས་རྣམས་ཉམས་དང་འགྱུར་བ་སྟོང་གི་ལམ་དུ་འགྲོ་བའི་གླུར། །དལ་བུར་ལེན་པས་སྐལ་བཟང་རིག་པའི་སྒོ་བརྒྱ་འབྱེད་པ་དབྱངས་ཀྱི་རྒྱལ་མོ་རྟག་ཏུ་སྙིང་གི་པདྨར་རོལ། ༧ །འཇུག་པ་བཅུ་པའི་སྤྲུལ་པས་མ་བཏེག་སྲིད་པའི་བླ་ནས་བླ་མར་
འཕགས་པ་དགའ་ལྡན་གཞལ་མེད་ཁང་པ་ནས། །བསྐུལ་བ་མེད་པར་ལུས་ཅན་ཀུན་གྱི་སྡུག་བསྔལ་ཚོར་བ་དཔྱིས་འབྱིན་བྱེད་པའི་ཐབས་ཚུལ་སྒྲུབ་ལ་ཤིན་ཏུ་དགེས། །(ཕྱག་བྱ་བའི་སྒོ་དང་པོ་རྒྱུ་མེད་པ་ལ་འབྲས་བུ་རང་གི་ངོ་བོ་ཉིད་སྟོན་པའི་སྲིད་པ་ཅན།)ཇི་བཞིན་མིན་པའི་གཏམ་གྱིས་མ་བསྔགས་
དམན་པའི་ལམ་ལས་ཆེན་པོ་བདུན་གྱིས་ངེས་པར་མངོན་འཕགས་ཐེག་ཆེན་གྱི། །ལམ་མཆོག་ཀུན་དུ་སྣང་བའི་དཔལ་སྟེར་མི་ཕམ་མགོན་ཁྱོད་ཞབས་རྡུལ་དམར་འོད་སྙིང་ལ་སིམ་ཕྱིར་གཙུག་གིས་བསྟེན། ༨ །(*ཕྱག་བྱ་བའི་སྒོ་གཉིས་པ་ལས་ཀྱི་རྒྱུ་ལས་རྣམ་འགྱུར་གྱི་རྒྱུ།)སྟོན་པ་བླ་ན་མེད་པའི་