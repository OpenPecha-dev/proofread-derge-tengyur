དགའ་བྱེད་དང༌། ལོ་ཙཱ་བ་དགེ་སློང་པྲཛྙཱ་ཀཱིརྟིའི་འགྱུར་བ་རྣམས་སོ། །དེ་ལྟར་ཡེ་ཤེས་ཞབས་ལུགས་ཀྱི་འགྲེལ་པའི་སྐོར་བཅུ། སྒྲུབ་ཐབས་རབ་གནས་ལ་སོགས་ཀྱི་ཆོས་སྐོར་ལྔ་བཅུ་རྩ་བདུན་ཏེ། ཆོས་སྐོར་དྲུག་ཅུ་རྩ་བདུན་ནོ།། །།དེ་ལྟར་ཡེ་ཤེས་ཞབས་ལུགས་ཀྱི་རྗེས་སུ་འབྲང་བ་རྣམས་བཀོད་ནས། ད་ནི་
སློབ་དཔོན་རྡོ་རྗེ་བཞད་པ་ལ་སོགས་པའི་བཞེད་པའི་ལུགས་ཀྱི་གསང་འདུས་ཀྱི་སྐོར་ནི། རྒྱུད་ཀྱི་རྒྱལ་པོ་དཔལ་གསང་བ་འདུས་པའི་རྣམ་པར་བཤད་པ་ཞེས་བྱ་བ་སློབ་དཔོན་ཆེན་པོ་རྡོ་རྗེ་བཞད་པས་མཛད་པ། རྒྱ་གར་གྱི་མཁན་པོ་ཛྙཱ་ན་གརྦྷ་དང༌། བོད་ཀྱི་ལོ་ཙཱ་བ་བཻ་རོ་ཙཱ་ནའི་འགྱུར། དཔལ་གསང་བ་འདུས་པའི་
རྒྱུད་ཀྱི་གླེང་གཞི་བླ་མའི་མན་ངག་གི་བཤད་པ་དཀྱིལ་འཁོར་གྱི་སློབ་དཔོན་སྒེག་པའི་རྡོ་རྗེས་མཛད་པ། དཔལ་བདེ་བ་ཆེན་པོའི་སྒྲུབ་ཐབས་རྡོ་རྗེ་བཞད་པས་མཛད་པ། དཔལ་བདེ་བ་ཆེན་པོ་སྒྲུབ་པའི་ཐབས་རྣམ་པར་བཤད་པ་སློབ་དཔོན་ཆེན་པོ་བི་མ་ལ་གརྦྷས་མཛད་པ་རྣམས་ཏེ། འདི་དག་སྔར་གྱི་རྣམས་ཀྱིས་
ཡེ་ཤེས་ཞབས་ལུགས་ཀྱི་གསེབ་ཏུ་བྲིས་མོད་ཀྱི། འདི་དག་ཡེ་ཤེས་ཞབས་ལུགས་ཀྱི་རྗེས་སུ་འབྲང་བའི་གསལ་ཁ་མེད་ཅིང༌། ལྷ་བསྐྱེད་ཆོག་ལ་སོགས་ཀྱང་འཕགས་སྐོར་དང་ཆ་མཐུན་པར་འདུག་ཅིང༌། ཡེ་ཤེས་ཞབས་ལུགས་དང་མི་མཐུན་པས་ལུགས་གུད་དུ་བྱས་སོ། །དཔལ་གསང་བ་འདུས་པ་
ལྷན་ཅིག་སྐྱེས་པའི་སྒྲུབ་ཐབས་སློབ་དཔོན་རྡོ་རྗེ་སྒེག་པས་མཛད་པ། ཁ་ཆེའི་རིགས་ཀྱི་པཎྜི་ཏ་ཆེན་པོ་བུདྡྷ་ཤྲཱི་ཛྙཱ་ན་དང༌། ལོ་ཙཱ་བ་བྱམས་པའི་དཔལ་གྱི་འགྱུར། དེ་ལྟར་རྡོ་རྗེ་བཞད་པ་ལུགས་ཀྱི་ཆོས་སྐོར་ལྔའོ། །རྒྱུད་ཀྱི་རྒྱལ་པོ་དཔལ་གསང་བ་འདུས་པའི་འགྲེལ་པ་རྩ་བའི་རྒྱུད་དང་རྒྱུད་ཕྱི་མ་གཉིས་བླ་མའི་མན་ངག་ལས་
བྲིས་པ་ཞེས་བྱ་བ་དང༌། ལྷ་མོ་བཞིས་ཡོངས་སུ་ཞུས་པའི་རྣམ་པར་བཤད་པ་མན་ངག་རྒྱས་པ་ཞེས་བྱ་བ་རྒྱ་གར་གྱི་མཁན་པོ་རྡོ་རྗེ་སློབ་དཔོན་སྨྲྀ་ཏི་ཛྙཱ་ན་ཀཱིརྟིས་མཛད་ཅིང༌། རྒྱ་གར་གྱི་མཁན་པོ་སྨྲྀ་ཏི་ཛྙཱ་ན་ཀཱིརྟི་ཉིད་ཀྱི་རང་འགྱུར། ལྷ་མོ་བཞིས་ཡོངས་སུ་ཞུས་པའི་རྣམ་པར་བཤད་པ་སློབ་དཔོན་ཡེ་ཤེས་སྙིང་པོས་མཛད་
པ། རྒྱ་གར་གྱི་མཁན་པོ་དྲན་པ་ཡེ་ཤེས་གྲགས་པས་བསྒྱུར་བ་རྣམས་ཏེ་འདི་དག་ཀྱང་སྔར་གྱི་རྣམས་ཀྱི་ཡེ་ཤེས་ཞབས་ལུགས་ཀྱི་སྐབས་སུ་གཏོགས་པར་བཤད་མོད་ཀྱི། ཡེ་ཤེས་ཞབས་ཀྱི་རྗེས་སུ་འབྲང་བའི་གསལ་ཁ་མེད་ཅིང༌། བཟང་པོ་ཞབས་ཀྱི་རྗེས་སུ་འབྲང་བར་སྨྲྀ་ཏིས་གསལ་བར་གསུངས་པས་འདི་