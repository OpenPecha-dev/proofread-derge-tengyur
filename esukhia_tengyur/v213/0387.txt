གཙུག་ལག་ཁང་ཆེན་པོ་དང་ཉེ་བའི་ཆར་ཕེབས་སོ། །དེའི་ཚེ་གཞུང་ས་ཆེན་པོ་མཆོད་ཡོན་ཉི་ཟླ་ཟུང་དུ་འབྲེལ་བ་ལྟ་བུ་དག་ནས་ཐུགས་ཤིན་ཏུ་དགེས་པའི་རོལ་མོར་མདུན་བསུའི་བཀོད་པ་སྔ་ཕྱིའི་རིམ་པ་མང་པོ་སྩལ་བ་ལ་སོགས་པ་གཞན་ལས་ཁྱད་པར་དུ་འཕགས་པའི་
བསྔགས་བཀུར་རྒྱ་ཆེན་པོ་དང་བཅས་ཏེ་ལྷ་ལྡན་དུ་བདེ་བར་ཕེབས་སོ། །དེར་ཕེབས་པ་དང་ཐོག་མར་བསིལ་ལྡན་ལྗོངས་ཀྱི་བོད་འབངས་སྤྱིའི་བསོད་ནམས་ཀྱི་རྭ་བ་གཞལ་དུ་མེད་ཅིང་རྣམ་པར་ཡངས་པ་དག་ཏུ་འགྱུར་ཁུག་སྙན་པའི་མགྲིན་པ་མཐའ་དག་ལྷན་ཅིག་ཏུ་བསྒྲིགས་པའི་སྨོན་ལམ་གྱི་རྒྱང་
གླུ་ཤིན་ཏུ་སྙན་པའི་གདངས་སུ་བསྒྱུར་ཏེ། དུས་རིང་མོ་ཞིག་ནས་ལན་བརྒྱ་འམ་སྟོང་གི་བར་དུ་བོས་པ་དང་འདྲ་བར་ཉེ་བར་ལྷགས་པའི་མགྲོན་གྱི་དམ་པ། སྡེ་སྲིད་མིའི་དབང་པོ་ཕོ་ལྷ་ཐཱ་ཇི་ཞེས་བྱ་བ་ལེགས་བྱས་ཀྱི་མཁུར་ཚོས་ཡངས་པའི་ངོས་སུ་རྒྱ་ཆེན་དབང་གི་ཕྲིན་ལས་ཀྱི་དམར་མདངས་
ཕུན་སུམ་ཚོགས་པས་མངོན་པར་འཕོས་པ་དེ་ཉིད་ཀྱི་ཞལ་བཟང་ཟླ་བ་གཞོན་ནུ་ཡོངས་སུ་མཇལ་བར་ཞུ་བའི་རྟེན་དང༌། དེང་གི་དུས་ན་སངས་རྒྱས་ཀྱི་བསྟན་པ་རིས་སུ་མ་ཆད་པ་ལ་ཕན་པའི་རི་མོ་ལྷག་པར་བགྱི་བའི་སྒོ་ནས། འཇིག་རྟེན་གྱི་ཁམས་ཐམས་ཅད་བདེ་སྐྱིད་ཀྱི་དཔལ་ལ་
བཀོད་པའི་དྲིན་གཟོར་དམིགས་ནས་འབུལ་ཚན་བརྒྱ་ཕྲག་གཅིག་དང་གསུམ་གྱིས་ལྷག་པ་ཕུལ་ལོ། །དེར་འཇིག་རྟེན་ལུགས་ཀྱི་བསྟན་བཅོས་དང་མཐུན་པའི་གསུང་མཆིད་ཀྱི་བདུད་རྩིའི་ཟེར་ཕྲེང་ཅི་ཡང་སྩལ་བའི་དགའ་སྟོན་བཟང་པོ་མྱང་ངོ༌། །དེ་ཉིད་ནས་མཚམས་སྦྱར་ཏེ་མི་རིང་
བར་དཔལ་ལྡན་གྲུ་འཛིན་ཞིང་གི་མགོན་པོའི་ཕོ་བྲང་གཉིས་པ་པོ་ཏ་ལ་ཞེས་བྱ་བ་སྤྲུལ་པའི་ལྷ་བཟོ་བི་ཤྭ་ཀརྨའི་ལག་གི་འདུ་བྱེད་ལས་བྱུང་བ་ལྟ་བུའི་བསྟི་གནས་དེ་ཉིད་དུ་འཕགས་པ་ཕྱག་ན་པདྨའི་རྣམ་པར་འཕྲུལ་པ་གདོན་མི་ཟ་བའི་ཐུགས་རྗེ་དང་ལྡན་པ། རྒྱལ་བའི་དབང་པོ་ཐམས་ཅད་
མཁྱེན་པ་བསྐལ་བཟང་རྒྱ་མཚོ་ཞེས་ཡོངས་སུ་གྲགས་པའི་བསྟན་འཛིན་གྱི་སྐྱེས་བུ་ཆེན་པོ་དེ་ཉིད་ཞལ་མཇལ་གྱི་ཆེད་དུ་བྱོན་པ་ན། ནམ་ཞིག་གི་ཚེ་ན་སྐྱབས་མགོན་ཆེན་པོ་དེ་ནི་འཇིགས་མེད་གདོང་ལྔའི་དབང་པོ་དྲེགས་པས་བསྒྱིངས་པའི་ཁྲི་མཐོན་པོ་ག་ལ་བར་ཞབས་ཀྱི་པདྨ་རྣམ་པར་བཀོད་དེ།