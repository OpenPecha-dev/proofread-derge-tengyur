བུ་ལས། ཀུན་ནས་ལྷག་བསམ་རབ་དཀར་ལུས། །ཁྲེལ་ཡོད་ངོ་ཚའི་གོས་རྒྱན་ལྡན། །དད་དང་གཏོང་ཕོད་མཆོད་ཚོགས་ཀྱིས། །ལྷ་དང་བཟོ་བོ་དབྱེར་མེད་མཆོད། །ཅེས་པ་ལྟར་བཟོ་གནས་རིག་པ་མཁན་ནི་འགྲོ་བ་ཀུན་གྱིས་བཀུར་ཞིང་
མདུན་འཇོག་གྱ་ནོམ་པ་དག་གིས་མཉེས་པར་བྱ་བའི་ཡུལ་དུ་གསུངས་པ་ལྟར་འདིར་ཡང་ལས་འདི་སྒྲུབ་པའི་རིང་ལ། བཟོ་གནས་རིག་པ་འཆང་བ་རྣམས་ལ་དུས་རྒྱུན་པར་བཟའ་བ་དང་བཏུང་བར་སྦྱར་བ་དང༌། བར་སྐབས་རྣམས་སུའང་སྟོན་མོ་དང་སྟོན་ཚབ་གང་རུང་རེ་སྟོབ་པ་དང༌།
མཐར་ལས་བྱས་པ་དྲིན་དུ་གཟོ་བའི་ཕྱིར་ཡོན་གྱིས་མགུ་བར་བྱས་པའི་རྣམ་གྲངས་ཞིབ་ཏུ་བརྗོད་ན་འདྲི་བར་བྱ་བ་མང་དུ་ཡོད་ནའང་དགོས་པ་ཆུང་བས་རྒྱས་པར་མི་འདྲིའོ། །འོན་ཏེ་དེང་འདིར་མདོར་བསྡུས་ཤིག་མ་བརྗོད་ན། སྤྱིར་རྒྱལ་པོ་དང་མི་དཔོན་རྣམས་ཀྱི་བྱ་བ་ཕལ་ཆེ་བ་ནི་གཞན་
ལ་ཁྲལ་བཞག་པ་དང་འུ་ལག་བསྐུལ་ནས་སྒྲུབ་པའི་སྲོལ་ཞིག་མཆིས་པ་ལྟར། འདིར་ཡང་དེ་ལྟར་དུ་བྱས་པ་ཡིན་ནམ་སྙམ་དུ་གོ་བར་འགྱུར་བའི་ཕྱིར་རོ། །དེས་ན་དོགས་པ་དེ་བསལ་བའི་ཕྱིར་རགས་བསྡུས་ཙམ་ཞིག་བསྙད་པ་ལ། འདི་ལྟར་དགོངས་འགྲེལ་ཡོངས་སུ་རྫོགས་པར་
བསྡོམས་པའི་གླེགས་བམ་རིན་པོ་ཆེ་བརྒྱ་ཕྲག་གཉིས་ལ་མཛེས་པར་བྱེད་པ་བཀྲ་ཤིས་པའི་རྒྱན་དང་བཅས་པ་བཞུགས་པ། ཡི་གེའི་ལྡེབ་གྲངས་ཀྱིས་རྣམ་པར་དབྱེ་ན། ཡིག་ལྡེབ་དྲུག་ཁྲི་ཉིས་སྟོང་དང་ཉིས་བརྒྱ་ལྔ་བཅུ་རྩ་བདུན་མཆིས་པ་པར་དུ་བསྒྲུབས་པ་ལ། སྡོམ་
བརྩོན་སྐྱེ་དགུའི་བདག་པོ་འདིའི་གཏོང་ཕོད་ཆེན་པོའི་ཕྱག་རིང་ལེགས་པར་བརྐྱངས་ནས། རྒྱལ་པོ་ཆེན་པོ་རྣམ་མང་ཐོས་ཀྱི་བུའི་གཏེར་མཛོད་ཁ་ཡོངས་སུ་བྱེ་བ་ལྟ་བུའི་འདོད་དགུ་མ་ཚང་བ་མེད་པའི་དཀོར་མཛོད་དང༌། འབྲུའི་བང་བ་དང༌། ཕྱུགས་ཀྱི་རྭ་བ་རྣམས་སེར་སྣའི་རྒྱས་བཅིངས་པ་
མེད་པར་ལྷུག་པར་ཕྱེ་སྟེ། དེའི་མོད་ལ་རིན་པོ་ཆེ་གསེར་དང༌། དངུལ་དང༌། བྱི་རུ་དང༌། མུ་ཏིག་དང༌། དུང་དང༌། གཡུ་དང༌། གོས་བཟང་པོ་དང༌། དར་གྱི་བྲེ་བྲག་མང་པོ་དང༌། རས་ཟུང་དང༌། རས་ཡབ་དང༌། སྣམ་ཕྲུག་གི་རིགས་སུ་གཏོགས་པ་མང་པོ་དང༌། བགོ་བ་དང་རྒྱན་གྱི་བྱེ་