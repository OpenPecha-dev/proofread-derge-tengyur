བསམ་འགྲུབ་མཐོང་གྲོལ་ལ་སོགས་པའི་ལྷ་ཁང་རྣམས་སུ་རྡོ་རྗེ་སློབ་དཔོན་ལྔ་བཅུས་དཔལ་ཀྱེ་རྡོ་རྗེའི་དཀྱིལ་འཁོར་ལ་བརྟེན་པའི་རབ་ཏུ་གནས་པའི་ཆོ་ག་རྒྱས་པ་ཉིན་གསུམ་པ་ཚར་བརྒྱད། ཉེར་གསུམ་ནས་ཉེར་དགུའི་བར་མགོན་ཁང་ཤར་དུ་མགོན་པོའི་དམར་ཆེན་གཏོར་མའི་བཟློག་པ། ནག་པས་ཉ་བའི་
ཞག་གི་ཕུང་པོའི་ཚེས་བརྒྱད་ནས་ཉི་ཤུ་བཞིའི་བར་ལ་ཐབས་དང་ཤེས་རབ་གཉིས་སུ་མེད་པའི་རྒྱུད་ཀྱི་རྒྱལ་པོ་དང་པོའི་སངས་རྒྱས་ཞེས་བྱ་བའི་རྒྱུད་ཀྱི་རྗེས་སུ་འབྲངས་ནས་ལེགས་པར་བཀྲལ་བའི་དཔལ་དུས་ཀྱི་འཁོར་ལོ་ཐུགས་གསུང་སྐུའི་དཀྱིལ་འཁོར་གྱི་ལྷ་མཁའ་རོ་དུས་ཀྱི་གྲངས་དང་མཉམ་པའི་
དཀྱིལ་འཁོར་ཆེན་པོ་རྡུལ་ཚོན་ལ་བརྟེན་པའི་སྒྲུབ་མཆོད་འཛུགས། དེ་ནས་ལྕགས་རའི་དགོན་པར་སྐུ་ཞབས་གྲྭ་ཚང་དང་བཅས་པའི་དགེ་འདུན་གྱི་ཚོགས་ཇི་སྙེད་བཞུགས་པས་ཉི་ཤུ་ལྔ་ནས་ཉེར་དགུའི་བར་རྡོ་རྗེ་འཇིགས་བྱེད་ཀྱི་གཏོར་མ་དྲུག་ཅུ་རྩ་བཞི་པའི་གཏོར་རྒྱབ། ས་ག་ཟླ་བ་ནས་རིམ་
པར་དཔལ་ཀྱེ་རྡོ་རྗེའི་དཀྱིལ་འཁོར་ལ་བརྟེན་པའི་རབ་ཏུ་གནས་པ་རྒྱས་པ་ལན་གཉིས། དཔལ་རྣལ་འབྱོར་གྱི་དབང་ཕྱུག་བིརྺ་པའི་ཞབས་ཀྱིས་བཀྲལ་བའི་རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་རྡུལ་ཚོན་ལ་བརྟེན་པའི་སྒྲུབ་མཆོད་ཉིན་བརྒྱད། རྡོ་རྗེ་འཇིགས་བྱེད་རྭ་ལུགས་རོ་ལངས་
བརྒྱད་སྐོར་གྱི་དཀྱིལ་འཁོར་རྡུལ་ཚོན་ལ་བརྟེན་པའི་སྒྲུབ་མཆོད་ཉིན་བརྒྱད། ཉི་ཤུ་གསུམ་ནས་ཉེར་དགུའི་བར་རྡོ་རྗེ་ཕུར་པ་ས་ལུགས་ཀྱི་གཏོར་བཟློག །སྣྲོན་གྱི་ཟླ་བར་བཅོམ་ལྡན་འདས་ཚེ་དཔག་ཏུ་མེད་པ་འཆི་མེད་རྔ་སྒྲའི་དཀྱིལ་འཁོར་གྱི་སྒྲུབ་མཆོད་ཉིན་བརྒྱད། ཆུ་སྟོད་ཟླ་བར་བཅོམ་ལྡན་འདས་རྡོ་རྗེ་
འཇིགས་བྱེད་རྭ་ལུགས་ལྷ་བཅུ་གསུམ་གྱི་དཀྱིལ་འཁོར་རྡུལ་ཚོན་ལ་བརྟེན་པའི་སྒྲུབ་མཆོད་ཉིན་བརྒྱད་པ་རྣམས་འཛུགས་སོ། །ཟླ་བ་དེའི་ཚེས་འགོར་ལྷུན་གྲུབ་སྟེང་གི་ཆོས་གྲྭ་འདིར་ངན་སོང་ཐམས་ཅད་ཡོངས་སུ་སྦྱོང་བའི་ཀུན་རིག་རྩ་བའི་དཀྱིལ་འཁོར་ལྷ་སུམ་ཅུ་རྩ་བདུན་མགྲོན་ཐབས་ཀྱི་ལྷ་དང་
བཅས་པའི་ཆོ་ག་སྟོང་ཕྲག་གསུམ་ལ་ཉིན་གསུམ། གྲོ་བཞིན་ཟླ་བར་སྒྲོལ་མ་མཎྜལ་བཞི་པའི་མཆོད་པའི་ཆོ་ག་ཉིན་གསུམ། ཉེར་གསུམ་ནས་ཉེར་དགུའི་བར་ལ་མགོན་པོའི་གཏོར་མ་དྲུག་ཅུ་རྩ་བཞི་པའི་གཏོར་བཟློག །ཁྲུམས་ཀྱི་ཟླ་བར་མགོན་པོའི་གཏོར་བཟློག །ཐ་སྐར་ཟླ་བའི་ཚེས་བཅུ་