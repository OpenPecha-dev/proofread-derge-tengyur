བའི་མྱུ་གུ་རྣམས། །གཞན་ཕན་མིན་པའི་བསྒྲུབ་བྱ་ཅང་སྲིད་དམ། ༥༨ །(*རྣམ་འགྱུར་གྱི་རྒྱུ།)གཞན་ཡང་སྙིང་སྟོབས་རབ་བརླིང་སྤྱོད་པ་ཡིས། །རྒྱལ་བསྟན་བླ་ནས་བླ་མར་འདེགས་པའི་ཆེད། །བློ་ལྡན་བྱང་ཆུབ་སེམས་དཔའ་ས་སྐྱོང་དུ། །བརྫུས་པའི་བསྔགས་འོས་ཀུན་ལ་གུས་བཏུད་
ནས། ༥༩ །(*འདི་ནས་བརྩམས་ཏེ་དངོས་པོ་ངེས་པར་བསྟན་པའི་དང་པོ་རིགས་པ་རང་བཞིན་བརྗོད་པ།)གང་ཞིག་ཐོས་ན་ཡོན་ཏན་ཀུན་གྱི་མ། །དཀོན་མཆོག་དམ་པའི་ཆོས་ལ་དད་གསུམ་གྱི། །རྩ་བ་བརྟན་པའི་རང་བཞིན་བདུད་ལས་བཞིས། །གཞོམ་དུ་མེད་པ་ཐོག་མར་དགེ་བའི་ཆོས། ༦༠ །(*མ་བསྡུས་པའི་གཟུགས་ཅན།)ལེགས་པར་ཐོས་པའི་མ་མས་བསྐྱེད་བསྲིངས་པའི། །
རྣམ་པར་འབྱེད་པའི་བུ་མོ་མིག་ཡངས་མས། །དཔྱད་ན་མི་བསླུ་ངེས་པས་དགའ་བའི་གྲོགས། །གསར་དུ་ཐོབ་པ་བར་དུ་དགེ་བའི་ཆོས། ༦༡ །(*ཡན་ལག་གཉིས་པའི་གཟུགས་ཅན།)བསམས་བྱུང་མཐུ་ཡི་སོར་མོས་ཡིད་གཉིས་མདུད། །
ཡོངས་སུ་བཀྲོལ་ཏེ་རྩེ་གཅིག་མཉམ་བཞག་པས། །བརྗོད་བྱའི་སྙིང་པོ་ཇི་བཞིན་རྟོགས་པའི་བློ། །རྣམ་པར་རྒྱས་དེ་ཐ་མར་དགེ་བའི་ཆོས། ༦༢ །(*རིགས་མཐུན་ལྡོག་པ་ཅན་ལ་རབ་རྟོག་གིས་བརླིང་བ།)གང་དེས་དབེན་པའི་སྔོ་བསངས་མུན་པ་ཆེ། །ཉིན་མཚན་མགོན་པོ་ཟུང་གིས་མ་ཕྲོགས་ཤིང༌། །
གཡོ་ཐབས་སྟོང་གིས་བསླུ་བར་མ་ནུས་པར། །བརྩེ་མེད་སྙིང་ནས་བཟུང་སྙམ་བགྱིད་པ་དེ། ༦༣ །(*ཡོན་ཏན་གྱི་རང་བཞིན་བརྗོད་པ།)སྣང་བ་དམ་པས་ཡོངས་སུ་བསལ་སླད་དུ། །བྱང་ཆུབ་མཆོག་ཏུ་ཐུགས་བསྐྱེད་སྨོན་པའི་སྟོབས། །གཞན་ལ་ཁྱད་པར་གྱུར་པའི་འཕྲིན་དང་པོ། །མུ་
མེད་རྒྱལ་བས་བསྒྲགས་པ་ཤཱཀྱའི་སྲས། ༦༤ །(*བསམ་པ་རྒྱ་ཆེ་བ།)དགའ་བར་ལྡན་པའི་ཡིད་བཟང་གྲངས་མེད་དབུས། །ཐེག་ཆེན་ཆོས་ཀྱི་གཏོང་ཕོད་མི་དམན་ཡང༌། །སྨོན་བྱའི་སྙིང་པོ་རྗེས་སུ་དྲན་པའི་གར། །འཛམ་གླིང་འཛིན་མའི་དོ་ར་ཡངས་པར་བསྒྱུར། ༦༥ །(*བསྡུས་ཤིང་མ་བསྡུས་པའི་གཟུགས་ཅན་རིག་བྱེད་ཀྱི་གཏམ་ལ་སྦྱར་བ།)དེ་ན་
ངོ་མཚར་སྔོན་མེད་རླབས་ཀྱི་ལྕེ། །སྲིད་པ་གསུམ་ལས་འདས་པར་གླལ་བ་ཡི། །བསམ་ཡས་ལེགས་པར་སྤྱད་པའི་ཆུ་གཏེར་ལས། །བྱང་ཆུབ་བདུད་རྩི་བརྙེས་པའི་ཚུལ་ཆེན་བསྟན། ༦༦ །(*རབ་སྤེལ།)ཁྱད་པར་བསོད་