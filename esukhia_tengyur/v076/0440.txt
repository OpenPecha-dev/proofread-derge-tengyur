འདས་མ་བཞིན་དུ་ཡོངས་སུ་བརྟགས་ལ། ཞབས་བསིལ་དང་། ཞལ་བསིལ་ལ་སོགས་པ་ཕུལ་ནས་དཀྱིལ་འཁོར་གྱི་ཁང་པར་གཞུག་པར་བྱའོ། །ཤར་དུ་མངོན་པར་ཕྱོགས་པར་བྱས་ནས་ཀུ་ཤའི་ཆུན་པོ་རྣམས་གདན་གྱི་འོག་ཏུ་བྱིན་ལ་དེའི་སྟེང་དུ་འདུག་པར་བྱའོ། །དེའི་རྗེས་སུ་སློབ་དཔོན་གྱིས་
ཇི་ལྟ་བར་དཀྱིལ་འཁོར་དུ་ས་བོན་དང་མཚན་མ་ཡོངས་སུ་གྱུར་པ་ལས་སྐད་ཅིག་གིས་དཀྱིལ་འཁོར་དབང་ཕྱུག་རྣམ་པར་བསྒོམས་ཏེ། ཡེ་ཤེས་སེམས་དཔའ་དང་དབྱེར་མེད་པ་ལ་མཆོད་ཡོན་ལ་སོགས་པ་ཕུལ་ནས་མགོ་བོར་སིནྡྷུ་ར་དང་མགྲིན་པར་སྐུད་པའི་ཕྲེང་བ་དང་མིག་ལ་ཐུར་མས་མིག་
སྨན་དང་མེ་ཏོག་དམར་པོའི་རྒྱན་རྣམས་ཀྱང་སྦྱིན་པར་བྱའོ། །དེ་ནས་བཞི་མཉམ་ལ་སོགས་པ་ཇི་ལྟར་རྙེད་པ་འམ་དྲི་བཟངས་ཀྱིས་དཔྲལ་བ་དང་སྙིང་ག་དང་ལག་པ་དང་རྐང་པ་དག་ལ་བྱུག་པར་བྱའོ། །གཏོར་མ་བྱིན་ཏེ་དེ་ནས་ནི། །སྔགས་པས་བཟའ་བ་དེ་དག་དབུལ། །བཟའ་དང་བཅའ་དང་
དེ་བཞིན་འགམ། །མྱང་དང་གཞིབ་དང་བལྡག་པ་དང་། །ཙཱ་རུ་སྒྲོན་མ་ཆང་བཅས་ཀུན། །ཡང་དག་སྦྱངས་ཏེ་དབུལ་བར་བྱ། །བསྟོད་དང་མཆོད་པ་ཡང་དག་ལྡན། །སྔགས་ཀྱི་བཟླས་པར་རྟག་ཏུ་བརྩོན། །ཕྱག་རྒྱ་ཆེན་པོ་མངོན་འདོད་པའི། །མཁས་པས་གཞོན་ནུ་མ་རྣམས་མཆོད། །དེ་
ལྟར་ཡང་། ཆང་དང་ཤ་རྣམས་ཀྱིས་ཀྱང་རྡོ་རྗེའི་ལྷ་མོ་རྣམས། །མྱུར་བར་རབ་ཏུ་འབད་པས་སོ་སོར་མཆོད་བྱེད་ན། །གུས་དང་ལྡན་པས་དེ་རྣམས་མཆོད་སྦྱིན་སྐྱེ་བོ་ནི། །དཔལ་ལྡན་རྡོ་རྗེའི་ཐེག་པར་གནས་དགར་གནས་དེ་ལ། །ཡང་དག་ཚིམ་པར་སེམས་ལ་མཆོག་ནི་སྟེར་བར་འགྱུར། །དེ་ཡི་
ལག་པར་མཆོག་རྣམས་ངེས་པར་གནས་པའོ། །ཞེས་བཅོམ་ལྡན་འདས་ཀྱིས་དཔལ་སྡོམ་པ་འབྱུང་བ་ལས་གསུངས་སོ། །དགེ་དང་མི་དགེའི་མཚན་མ་རྣམས། །རྒྱས་པར་དེ་ཉིད་ཤེས་བྱ་སྟེ། །ཡང་དག་བསྡུས་ཕྱིར་འདིར་མ་བརྗོད། །བདག་ནི་མངས་པས་འཇིགས་ཕྱིར་རོ། །དེ་ནས་ཞབས་བསིལ་
ཕུལ་ནས་ནི། །དྲི་བཟངས་རྣམས་ཀྱིས་ལག་པ་བྱུག །སོ་རྩི་རྣམས་དང་ཡོན་ཕུལ་ནས། །ལག་པར་མེ་ཏོག་རབ་ཏུ་དབུལ། །ཤིས་པ་བརྗོད་པ་དེ་ཐོབ་ནས། །བསོད་ནམས་ཡོངས་སུ་བསྔོ་བར་བྱ། །ཐམས་ཅད་གཤེགས་གསོལ་བྱས་ནས་ནི། །ཕྱག་བྱ་རང་ཁྱིམ་བྱོན་པར་གསོལ། །