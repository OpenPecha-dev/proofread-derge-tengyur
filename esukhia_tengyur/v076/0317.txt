འདིའི་རྩ་བ་དང་གཡོན་པའི་ཞལ་དག་ནི་དམར་པོ་དང་དཀར་པོ། ལྷག་མ་རྣམས་ནི་སྔོན་པོའོ། །གཡས་པའི་ཐོད་པ་རྣམས་ན་དོམ་དང་། བྱ་རྒོད་དང་བསེ་དང་བ་མེན་དང་སྟག་དང་སྤྲེའུ་དང་ཆུ་སྲིན་དང་ཅེ་སྤྱང་རྣམས་དང་། གཡོན་པ་རྣམས་ན་ཁྭ་དང་འུག་པ་དང་། སོ་བྱ་དང་། སེང་གེ་དང་། བཞད་བྱ་དང་།
ར་དང་རི་དགས་དང་ཕག་རྣམས་སོ། །ཤར་ལ་སོགས་པའི་སྒོ་རྣམས་དང་དབང་ལྡན་ལ་སོགས་པའི་མཚམས་རྣམས་སུ་ལྷ་མོ་རྣམས་ཏེ། དེ་ཡང་པདྨ་དཀར་པོ་པདྨ་འཛིན་པ་དང་། ཆོས་འབྱུང་མ་སེར་མོ་ཆོས་འབྱུང་འཛིན་པ་དང་། ལྕགས་སྒྲོག་མ་ནག་མོ་ཕྱག་དག་གིས་ལྕགས་སྒྲོག་འཛིན་པ་དང་། རང་
འཁྱུད་མ་ལྗང་གུ་སངས་རྒྱས་ལ་རྗེས་སུ་ཆགས་པ་འཆིང་བའི་ཕྱག་གཉིས་རྡོ་རྗེ་དང་ཐོད་པ་འཛིན་པས་རང་ལ་འཁྱུད་པར་བརྩོན་པའོ། །གླིང་བུ་མ་དམར་མོ་ཕྱག་དག་གིས་གླིང་བུ་འབུད་པར་བརྩོན་པ་དང་། པི་ཝང་མ་སེར་མོ་ཕྱག་གཉིས་ཀྱིས་པི་ཝང་སྒྲེང་བ་ལ་བརྩོན་པ་དང་། རྔ་ཟླུམ་མ་དཀར་མོ་ཕྱག་དག་
གིས་རྔ་བོ་ཆེ་བརྡུང་བ་དང་། རྫ་རྔ་མ་དུ་བའི་མདོག་ཅན་ཕྱག་དག་གིས་རྫ་རྔ་བརྡུང་བ་ལ་བརྩོན་པའོ། །བྱང་གི་གཞལ་ཡས་ཁང་གི་དབུས་སུ་སྣ་ཚོགས་མཁའ་འགྲོ་དཱུར་བ་ལྟར་ལྗང་གུ་སྟེ། འདིའི་རྩ་བའི་ཞལ་ནི་སྟག་གདོང་ལྗང་གུ་གཞན་རྣམས་ནི་ལྷའི་ཞལ་ཅན། ཕྱོགས་ཁ་ཅིག་ནི་རྩ་བའི་
ཞལ་ཡང་ལྷའི་ཡིན་ལ་གཡོན་པ་དཀར་པོ། །ལྷག་མ་རྣམས་ནི་སྔོན་པོའོ། །གཡས་པའི་ཐོད་པ་རྣམས་ན་གཟའ་ལྷག་དང་ཕུར་བུ་དང་མཇུག་རིངས་དང་སྒྲ་གཅན་དང་མིག་དམར་དང་པ་སངས་དང་སྤེན་པ་དང་ཁྱབ་འཇུག་རྣམས་དང་། གཡོན་པ་རྣམས་ན་དབང་པོ་དང་ཆུ་ལྷ་དང་ཚོངས་པ་དང་དག་པོ་དང་
འདོད་པའི་ལྷ་དང་སྟོབས་བཟང་དང་ཐགས་བཟངས་རིས་དང་སྟོབས་ཅན་རྣམས་སོ། །ཤར་ལ་སོགས་པའི་སྒོ་རྣམས་དང་དབང་ལྡན་ལ་སོགས་པའི་མཚམས་རྣམས་སུ་ལྷ་མོ་རྣམས་ཏེ། དེའང་སྒོ་ལྕགས་མ་དཀར་མོ་སྒོ་ལྕགས་འཛིན་པ་དང་། ལྡེ་ཀྱོག་མ་སེར་མོ་ལྡེ་ཀྱོག་འཛིན་པ་དང་། སྒོ་གླེགས་
མ་དམར་མོ་སྒོ་གླེགས་འཛིན་པ་དང་། ཡོལ་བ་མ་ནག་མོ་ཡོལ་བ་འཛིན་པ་དང་། སྤྱན་མ་དཀར་མོ་འཁོར་ལོ་འཛིན་པ་དང་། མཱ་མ་ཀཱི་སྔོན་མོ་རྡོ་རྗེ་འཛིན་པ་དང་། གོས་དཀར་མོ་དམར་མོ་པདྨ་འཛིན་པ་དང་། སྒྲོལ་མ་ལྗང་གུ་ཨུཏྤ་ལ་སྔོན་པོ་འཛིན་པའོ། །གཞལ་ཡས་ཁང་ཆེན་པོའི་སྒོ་རྣམས་དང་དབང་