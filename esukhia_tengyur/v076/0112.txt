ཞེས་པ་ན་མེའི་ཕྱོགས་ཀྱི་རྐེད་པ་ཙམ་ན་བོང་བུའི་སེལ་ཡོད་པས་ས་དེར་གནས་པ་རྣམས་ལ་རྒྱལ་པོའི་ཆད་པ་དང་བྲང་འགྲོའི་འཇིགས་པ་དང་མི་མཉམ་པ་བྱེད་དོ། །དྲིས་པའི་ཚེ་ཙ་ཞེས་པ་ན་ལྷོ་ཕྱོགས་ཀྱི་རྐེད་པ་ཙམ་ན་མིའི་སེལ་ཡོད་པས་ས་དེར་གནས་པ་རྣམས་ཀྱི་ཁྱིམ་བདག་འཆི་བ་<དེས་,ངེས་>པར་
བྱེད་དོ། །དྲིས་པའི་ཚེ་ཏ་ཞེས་པ་ན་སྲིན་པོའི་ཕྱོགས་ཀྱི་ཁྲུ་ཕྱེད་དང་དོ་ཙམ་ན་རུས་པ་ཡོད་པས་ཁང་པ་དེར་གནས་པ་རྣམས་ཀྱི་བྱིས་པ་ཟད་པར་ངེས་པར་བྱེད་དོ། །དྲིས་པའི་ཚེ་ཨི་ཞེས་པ་ཆུ་བདག་གི་ཕྱོགས་ཀྱི་ཁྲུ་ཕྱེད་དང་དོ་ན་བྱིས་པའི་སེལ་ཡོད་པས་བདག་པོས་བསྐྲད་ནས་རྟག་ཏུ་ཁང་པ་དེ་སྟོང་པར་
བྱེད་དོ། །དྲིས་པའི་ཚེ་ཧཱ་ཞེས་པ་ན་རླུང་གི་ཕྱོགས་ཀྱི་ཁྲུ་བཞི་ན་སྐྱེས་པའི་སེལ་ཡོད་པར་རིག་པས་རྨི་ལམ་ངན་པ་རབ་ཏུ་མཐོང་བ་དང་དེའི་གྲོགས་པོ་རྣམ་པར་ཉམས་པར་བྱེད་དོ། །དྲིས་པའི་ཚེ་ཤ་ཞེས་པ་ན་ལུས་ངན་པོའི་ཕྱོགས་ཀྱི་རྐེད་པ་ཙམ་དེ་ན་གཉིས་སྐྱེས་ཀྱི་སེལ་ཡོད་པས་ཁྱིམ་དེར་གནས་པ་
རྣམས་ནི་ནོར་སྦྱིན་ལྟ་བུའང་ངེས་པར་མྱུར་དུ་ནོར་མེད་པར་བྱེད་དོ། །དྲིས་པའི་ཚེ་ཡ་ཞེས་པ་ན་མེའི་མཚམས་ཀྱི་ཁྲུ་ཕྱེད་དང་དོ་ན་བ་ལང་གི་སེལ་ཡོད་པས་ས་དེར་གནས་པ་རྣམས་ཀྱི་བ་ལང་དང་ནོར་ཉམས་པར་བྱེད་པར་ཐེ་ཚོམ་མེད་དོ། །དྲིས་པའི་ཚེ་ན་ཡཱ་ཞེས་པ་ན། དབུས་ན་མིའི་སྐྲ་དང་ཐོད་པ་དང་ཐལ་བ་
དང་ལྕགས་ཀྱི་སེལ་ཏེ་འདི་རྣམས་ཡོད་པས་གང་ཁྱིམ་དེར་གནས་པ་རྣམས་ཀྱི་སོ་སོའི་རིགས་ཟད་པར་བྱེད་པར་ཤེས་པར་བྱའོ། །དེ་ལྟར་སེལ་རྣམས་སྐྱོན་དང་ལྡན་པར་ཤེས་ནས་རབ་ཏུ་འབད་པས་བཏོན་ཏེ་སླར་ཡང་དག་པའི་ས་གཞི་དགའ་བ་དེར་ཕུར་བུས་གདབ་པར་བྱའོ། །དངུལ་དང་ཟངས་དང་ཞ་
ཉེ་ནག་པོ་དང་ཞ་ཉེ་དཀར་པོ་དང་ལྕགས་རྣམས་ལས་བརྡུངས་པ་དང་རྡོ་བ་དང་ཤིང་དང་རུས་པ་རྣམས་ཀྱིས་ནི་མ་བསྟན་ཏེ། རིགས་ངེས་པ་མེད་པ་དང་། མཐུ་དང་བརྟན་པ་དང་ཕུན་སུམ་ཚོགས་པ་རྣམས་ཟད་པ་དང་ནད་སྟེར་བར་བྱེད་པའི་ཕྱིར་རོ། །གསེར་གྱི་ཐུར་མ་ནི་སྐྱེ་བོ་དང་སྟོབས་དང་བདེ་བ་དང་
ནོར་དང་གྲུབ་པ་རབ་ཏུ་སྟེར་བར་བྱེད་པའོ། །ཕུར་བུ་ནི་རྒུན་འབྲུམ་གྱི་ཤིང་ལས་བྱས་པ་སྟེ་ལྕགས་ཀྱིས་བརྡུང་བར་བྱའོ་ཞེས་པས་སེལ་དབྱུང་བའི་ཆོ་གའོ།། །།དེ་ལ་ཐིག་ནི་གདབ་པར་བྱ་སྟེ་ཆོ་ག་བཟང་པོས་མཉམ་པར་བྱས་པའི་ས་གཞི་ལ། །ཡེ་ཤེས་ལྔ་ཡི་བདག་ཉིད་རྣམ་དག་