དཀྱིལ་འཁོར་གྱི་འོད་ཅན་ཞལ་བཞི་མ་རྩ་བའི་ཞལ་དཀར་མོ་གཡས་སྔོ་བ་རྒྱབ་སེར་བ་གཡོན་ལྗང་གུ་ཕྱག་བཅུ་མ་གཡས་པ་རྣམས་ཀྱིས་པདྨ་ལ་གནས་པའི་འཁོར་ལོ་རྩིབས་བརྒྱད་པ་དང་མཆོག་སྦྱིན་དང་ལྕགས་ཀྱུ་དང་མདའ་དང་རལ་གྲི་དང་གཡོན་པ་རྣམས་ཀྱིས་རྡོ་རྗེ་དང་སྡིགས་མཛུབ་དང་ཞགས་
པ་དང་གཞུ་དང་དགྲ་སྟ་རྣམས་འཛིན་པའོ། །ལྷོར་སྣ་ཚོགས་པདྨ་དང་ཉི་མ་ལ་གསང་སྔགས་རྗེས་སུ་འཛིན་མ་ཆེན་མོ་རྡོ་རྗེའི་སྐྱིལ་ཀྲུང་ཅན་མ་ནག་མོ་ཉི་མའི་འོད་ཅན་རྩ་བ་དང་གཡས་པ་དང་གཡོན་པའི་ཞལ་རྣམས་ནག་པོ་དང་དཀར་པོ་དང་དམར་པོ་ཕྱག་བཅུ་གཉིས་མ་གཡས་པ་དང་གཡོན་པའི་
ཕྱག་གཉིས་ཀྱིས་ཆོས་འཆད་ཀྱི་ཕྱག་རྒྱ་མཛད་པ། གཞན་པ་གཉིས་ཀྱིས་བསམ་གཏན་གྱི་ཕྱག་རྒྱ་མཛད་པ་གཡས་པའི་ཕྱག་རྣམས་ཀྱིས་རྡོ་རྗེ་དང་མདའ་དང་མཆོག་སྦྱིན་དང་མི་འཇིགས་པའི་ཕྱག་རྒྱ་དང་གཡོན་པ་རྣམས་ཀྱིས་སྡིགས་མཛུབ་དང་བཅས་པའི་ཞགས་པ་དང་གཞུ་དང་རིན་པོ་ཆེའི་གདུགས་དང་
པདྨ་ལ་གནས་པའི་བུམ་པ་འཛིན་པའོ། །ནུབ་ཏུ་སྣ་ཚོགས་ཆུ་སྐྱེས་དང་ཉི་མ་ལ་བསིལ་བའི་ཚལ་ཆེན་མོ་སྐྱིལ་ཀྲུང་ཕྱེད་པས་བཞུགས་པ་དམར་མོ་ཉི་མའི་འོད་ཅན་རྩ་བ་དང་གཡས་པ་དང་གཡོན་པའི་ཞལ་རྣམས་དམར་པོ་དང་དཀར་པོ་དང་ནག་པོ་ཕྱག་བརྒྱད་མ་གཡས་པ་རྣམས་ཀྱིས་པདྨ་དང་བཅས་པའི་མི་འཇིགས་པའི་
ཕྱག་རྒྱ་དང་མདའ་དང་རྡོ་རྗེ་དང་རལ་གྲི་དང་། གཡོན་པ་རྣམས་ཀྱིས་སྡིགས་མཛུབ་དང་བཅས་པའི་ཞགས་པ་དང་གཞུ་དང་རིན་པོ་ཆེའི་རྒྱལ་མཚན་དང་ཐུགས་ཀར་པོ་ཏི་འཛིན་པའོ། །བྱང་དུ་སྣ་ཚོགས་པདྨ་དང་ཟླ་བ་ལ་རྨ་བྱ་ཆེན་མོ་སེམས་དཔའི་སྐྱིལ་ཀྲུང་ཅན་ལྗང་གུ་ཟླ་བའི་འོད་ཅན་རྩ་བ་དང་གཡས་པ་དང་གཡོན་པའི་
ཞལ་རྣམས་ལྗང་གུ་དང་ནག་པོ་དང་དཀར་པོ་ཕྱག་བརྒྱད་མ་གཡས་པ་རྣམས་ཀྱིས་རྨ་བྱའི་མཇུག་སྒྲོ་དང་མདའ་དང་མཆོག་སྦྱིན་དང་རལ་གྲི། གཡོན་པ་རྣམས་ཀྱིས་ལྷུང་བཟེད་ལ་གནས་པའི་དགེ་སློང་དང་གཞུ་དང་པང་དུ་གནས་པའི་བུམ་པ་རིན་པོ་ཆེ་འབར་བ་འབབ་པ་ཅན་དང་སྣ་ཚོགས་རྡོ་རྗེས་སྤྲས་པའི་རིན་པོ་ཆེའི་
རྒྱལ་མཚན་འཛིན་པ། རིམ་པ་གཉིས་པ་ལ་མེའི་མཚམས་སུ་དུས་མ་ནག་མོ་ཕྱག་དག་གིས་དུང་འཛིན་པ་དང་། བདེན་བྲལ་དུ་དུས་མཚན་མ་སེར་མོ་ཕྱག་དག་གིས་རྡོ་རྗེས་མཚན་པའི་རྒྱལ་མཚན་འཛིན་པ་དང་། རླུང་དུ་དུས་ཀྱི་རྣ་བ་མོ་དམར་མོ་ཕྱག་དག་གིས་དགྲ་སྟ་འཛིན་པ་དང་། དབང་ལྡན་དུ་དཀར་མོ་སྐུ་