རིག་པ་འདི་ལན་ཅིག་ཐོས་པར་གྱུར་པ་དེ་ཡང་ལོ་བདུན་དུ་སྦྲུལ་མཐོང་བའི་དུག་ཅན་གྱིས་མི་འཛིན་ནོ། །འདིའི་ལུས་ལ་དུག་འཇུག་པར་འགྱུར་བ་ཡང་མ་ཡིན་ནོ། །དགེ་སློང་དག་གང་རིག་པ་འདི་འཛིན་པར་བྱེད་པ་དེ་ཇི་སྲིད་འཚོའི་བར་དུ་སྦྲུལ་གྱིས་འཛིན་པར་མི་འགྱུར་ཞིང་། འདིའི་ལུས་
ལ་དུག་འཇུག་པར་ཡང་མི་འགྱུར་རོ། །སྦྲུལ་གང་ཞིག་གིས་འདི་དག་ལ་གཟུང་བར་གྱུར་ན་དེའི་<མོག་,མགོ་>ཚལ་པ་བདུན་དུ་འགས་པར་འགྱུར་བ་ཡིན་ནོ། །འཕགས་མ་དུག་སེལ་མའི་གཟུངས་སོ། །ཨ་བྷ་ཡའི་ཞལ་སྔ་ནས་དགེ་སློང་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།། {D3245b}༄༅༅། །རྒྱ་གར་
སྐད་དུ། ཨཱརྱ་ཛཱཾ་གུ་ལཱི་སཱ་དྷ་ནཾ། བོད་སྐད་དུ། འཕགས་མ་དུག་སེལ་མའི་སྒྲུབ་ཐབས། སྔར་བཤད་པའི་ཆོ་གའི་རིམ་པས་སྟོང་པ་ཉིད་བསྒོམས་པའི་རྗེས་ཐོགས་ལ། པདྨ་དམར་པོ་དང་ཟླ་བ་ལ་ཡི་གེ་ཛཱཾ་སེར་པོ་ཡོངས་སུ་གྱུར་པས་འཕགས་མ་དུག་སེལ་མ་སེར་མོ་ཞལ་གསུམ་ཕྱག་དྲུག་
མར་སྐད་ཅིག་གིས་རྫོགས་པར་བྱ་སྟེ། གཡས་པ་དང་ཅིག་ཤོས་ཀྱི་ཞལ་ནི་མཐིང་ནག་དང་དཀར་པོ། །རལ་གྲི་དང་རྡོ་རྗེ་དང་མདའ་ནི་གཡས་པའི་ཕྱག་གསུམ་ནའོ། །སྡིགས་མཛུབ་དང་བཅས་པའི་ཞགས་པ་དང་། དུག་གི་མེ་ཏོག་དང་གཞུ་ནི་གཡོན་གྱི་གསུམ་ནའོ། །གདེངས་ཀ་རྒྱས་
པའི་དཀྱིལ་འཁོར་དབུས་ལ་གནས་པ། སྦྲུལ་དང་ལྷ་རྫས་ཀྱི་ན་བཟའ་དང་། རྒྱན་རྣམས་ཀྱིས་བརྒྱན་པ། གཞོན་ནུ་མའི་མཚན་རྣམས་ཀྱིས་མཆོག་ཏུ་འབར་བ། དབུ་ལ་མི་བསྐྱོད་པ་བཞུགས་པར་བསྒོམས་ལ་སྔགས་བཟླ་བར་བྱ་སྟེ། ཨོཾ་ཛཱཾ་གུ་ལཱི་སརྦ་བི་ཥ་པྲ་ཤ་མ་ནི་ཕུ་སྭཱ་ཧཱ། འཕགས་
མ་དུག་སེལ་མའི་སྒྲུབ་ཐབས་སོ།། །།བྱང་ཆུབ་སེམས་དཔའི་ཞལ་སྔ་ནས་དགེ་སློང་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།། {D3246}༄༅༅། །རྒྱ་གར་སྐད་དུ། ཙུནྡ་སཱ་དྷ་ནཾ། བོད་སྐད་དུ། སྐུལ་བྱེད་མའི་སྒྲུབ་ཐབས། སྐུལ་བྱེད་མ་ལ་ཕྱག་འཚལ་ལོ། །དང་པོ་ནི་སྙིང་
གའི་ཟླ་བའི་དབུས་ན་གནས་པའི་ས་བོན་ཙཱུཾ་ལས་རྣམ་པར་འཕྲོས་པའི་འོད་ཟེར་སྣ་ཚོགས་པ་ལས་ངེས་པར་གྲུབ་པའི་བླ་མ་དང་སངས་རྒྱས་དང་བྱང་ཆུབ་སེམས་དཔའ་རྣམས་མདུན་དུ་བལྟས་ལ། མཆོད་པ་ལ་སོགས་པ་རྣམས་བྱ་སྟེ། ཨོཾ་རྡོ་རྗེའི་མེ་ཏོག་ཧཱུཾ་བྱ་བ་ལ་སོགས་པའི་སྔགས་ཀྱིས་སོ། །