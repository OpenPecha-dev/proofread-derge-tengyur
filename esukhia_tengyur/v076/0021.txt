གིས་བསྐྱེད་ལ། ཕྱག་རྒྱ་བཅིང་བར་བྱ་བ་ནི་ལག་པ་གཉིས་ཁུ་ཚུར་བཅངས་ལ་གུང་མོ་གཉིས་རྩེ་སྤྲད་པའི་ཚིགས་གསུམ་པ་ནི་ནོར་རྒྱུན་མའི་ཕྱག་རྒྱའོ། །དེ་ནས་བ་སུ་དྷཱ་ར་རཏྣ་ནི་དྷ་ན་ཥྐེ་ཏྲེ་སྭཱ་ཧཱ། ཞེས་བྱ་བའི་སྔགས་འདི་བཟླས་པར་བྱ་བའོ། །ནོར་རྒྱུན་མའི་སྒྲུབ་ཐབས་
སོ།། །།དཱ་བྱང་ཆུབ་སེམས་དཔའི་ཞལ་སྔ་ནས་དགེ་སློང་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།། {D3240}༄༅༅། །རྒྱ་གར་སྐད་དུ། བ་སུ་དྷཱ་ར་ཎཱི་ཨུ་པ་དེ་ཤ །བོད་སྐད་དུ། ནོར་རྒྱུན་མའི་གཟུངས་ཀྱི་མན་ངག །ནོར་རྒྱུན་མའི་ཐང་ཀ་འམ། སྐུ་གཟུགས་ཀྱི་མདུན་དུ་ཙནྡན་
གྱི་མཎྜལ་གྲུ་བཞི་པ་བྱས་ལ། དེ་ལ་བཅོམ་ལྡན་འདས་མ་ཡིད་ཀྱིས་བཞུགས་སུ་གསོལ་ཞིང་མཆོད་པ་བྱས་ཏེ། ཙནྡན་བྱུགས་པའི་ལག་པས་ནོར་རྒྱུན་མའི་གཟུངས་ཀྱི་པོ་ཏི་བསྣམས་ལ། སྐུད་པས་ལེགས་པར་སྦྲེལ་བའི་མེ་ཏོག་གི་ཕྲེང་བ་བཏགས་པ་མདུན་དུ་བཞག་པའི་ཆུའི་སྣོད་
དུ་བསྒྱུར་ལ། སེམས་ཅན་ཐམས་ཅད་ལ་ཡང་བྱམས་པ་ཆེན་པོར་སེམས་ཀྱིས་ཡང་དག་པར་དམིགས་ཏེ། མངོན་པར་འདོད་པའི་དོན་གྲུབ་པར་འདོད་པ་སྙིང་ལ་ལེགས་པར་བཞག་པས་ནོར་རྒྱུན་མའི་གཟུངས་བཀླག་པར་བྱ་བའོ། །བཀླགས་ནས་ཀྱང་སྭཱ་ཧཱ་དང་ལྡན་པར་འགྱུར་ཏེ། སྔགས་རྣམས་
ལ་སྭཱ་ཧཱའི་སྒྲ་ཉེ་བར་བརྗོད་པས་མེ་ཏོག་དཀར་པོ་རྩ་དཱུར་བ་དང་བཅས་པ་དང་། འབྲུ་མ་ཉམས་པ་ཆུའི་སྣོད་དུ་གཞུག་པར་བྱ་སྟེ། ཇི་སྲིད་ཟླ་བ་དྲུག་གི་བར་དུའོ། །བཀླགས་པའི་རྗེས་ལ་ནི་ས་ཕྱོགས་གཙང་མར་ཆུ་དེ་གཤེགས་སུ་གསོལ་བར་བྱའོ། །ནོར་རྒྱུན་མའི་གཟུངས་ཀྱི་མན་ངག་རྫོགས་སོ།། །།
དཱ་བྱང་ཆུབ་སེམས་དཔའ་ལས་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།། {D3241}༄༅༅། །རྒྱ་གར་སྐད་དུ། བཛྲ་ཤྲྀཾ་ཁཱ་ལ་སཱ་དྷ་ནཾ། བོད་སྐད་དུ། རྡོ་རྗེ་ལྕགས་སྒྲོག་མའི་སྒྲུབ་ཐབས། རྡོ་རྗེ་ལྕགས་སྒྲོག་མ་ལ་ཕྱག་འཚལ་ལོ། །སྔར་བཤད་པའི་ཆོ་གའི་རིམ་པས།
སྙིང་གར་ཟླ་བའི་དཀྱིལ་འཁོར་ལ་ཡི་གེ་ཧཱུཾ་ལྗང་གུའི་ཡེ་ཤེས་ངེས་པར་རྫོགས་པ་ལས་རྡོ་རྗེ་ལྕགས་སྒྲོག་མ་ཞལ་གསུམ་ཕྱག་དྲུག་མ་སྟེ། མཐིང་ནག་དང་དཀར་པོ་ནི་གཡས་པ་དང་ཅིག་ཤོས་ཀྱི་ཞལ་ལོ། །སྤྱན་གསུམ་མ་རྡོ་རྗེ་དང་རྡོ་རྗེ་ལྕགས་ཐག་དང་མདའ་དང་ལྡན་པ་ནི་གཡས་པའི་ཕྱག་