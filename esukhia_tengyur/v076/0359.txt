རྡོ་རྗེ་ཨ་བ་དྷུ་ཏཱི་བརྟན་པའི་ཡུ་བར་གནས། སུམ་ཅུ་རྩ་གཉིས་འདབ་མ་ངེས་པར་འཆིང་བྱེད་པ། །ཧཾ་ཡིག་ལས་སྐྱེས་པདྨ་རྣམ་པར་དག་པའི་གདུགས། །ཀུན་ནས་མཛེས་པ་འབར་བའི་མཐའ་དང་ལྡན་པ་ཉིད། །དཔལ་ལྡན་ཆོས་ཀྱི་དབྱིངས་ཀྱིས་མཚན་ཞིང་མཛེས་པའི་གཟུགས། །
རིན་ཆེན་དྲ་བ་ཕྱེད་པའི་ཕྲེང་བ་སྐྱེས་པས་མཛེས། །སེམས་ཀྱི་མཐོན་པོ་འཕྲོག་པར་བྱེད་པའི་རྒྱལ་བས་མཚན། །གདུགས་ལ་གནས་ཞེས་སྦྱོར་བ་རིག་པ་ཡིན། །ཨོཾ་ན་མཿས་མནྟ་བུདྡྷ་བོ་དྷི་སཏྭཱ་ནཱཾ་ཨཱ་ཙནྡྲ་ཙྪ་ཏྲ་ཨཱ་བ་ལི་སྭཱ་ཧཱ། བརྒྱ་དང་རྩ་བརྒྱད་བཟླས་པར་བྱའོ་ཞེས་པ་གདུགས་ཀྱིའོ། །ཡེ་
ཤེས་མེ་ལོང་ཆེན་པོ་རབ་འབར་ཞིང་། །རྡོ་རྗེའི་བདག་ཉིད་མཛེས་པའི་ཡུ་བར་གནས། །རི་རབ་པདྨའི་གདན་དང་སེང་གེ་ལ། །སོགས་པའི་རྒྱལ་མཚན་ཆེན་པོ་དགའ་བ་ཆེ། །ཨ་ག་མ་ག་ས་ཡི་ས་བོན་ལས་བྱུང་བའི། །གཞན་གྱིས་མི་ཐུབ་བུམ་པ་མཁའ་ལྡིང་ཆུ་སྲིན་སོགས། །ཉ་དང་
རྨ་བྱ་རི་དགས་ནོར་བུ་སེང་གེས་མཚན། །ཟླ་བའི་ཐིག་ལེ་པདྨའི་གཟུགས་དང་ལྡན་པ་ཉིད། །ཨོཾ་ཨཱཿབཛྲ་དྷྭ་ཛ་བ་ཏི་ཛ་ཡོཏྟ་རི་སྭཱ་ཧཱ། ཞེས་པས་ཏེ་རྒྱལ་མཚན་གྱིའོ། །ཤེས་རབ་ལས་བྱུང་དམ་པའི་གྲགས་དང་ཡོན་ཏན་མཆོག་གི་ཕུན་ཚོགས་ཅན། །པཾ་གྱི་ས་བོན་ལས་བྱུང་རྣམ་པ་སྣ་
ཚོགས་ལྡན་པའི་བ་དན་རྣམས། །ཨོཾ་ཨཱཿབཛྲ་ཀེ་ཏུ་བཛྲ་པ་ཏཱ་ཀེ་ཨ་དྷི་ཏིཥྛ་པཾ་སྭཱ་ཧཱ། ཞེས་པ་སྟེ་བ་དན་གྱིའོ། །དམ་པའི་གསེར་དང་རིན་པོ་ཆེ་དང་མུ་ཏིག་འབར་བ་སྣ་ཚོགས་པའི། །ཡུ་བར་སྒེག་ཅིང་བཀྲ་ཤིས་ཆེན་པོ་འབྱུང་བའི་རྔ་ཡབ་རྣམས་ཀྱང་ངོ་། །ཙཾ་གྱི་ས་བོན་ལས་རྔ་ཡབ་རྣམས་སུ་
སྟེ། ཨོཾ་ཙུ་རུ་ཙཱ་མ་རི་སྭཱ་ཧཱ། ཞེས་པ་ནི་རྔ་ཡབ་ཀྱིའོ། །གཏོར་མ་སྦྱིན་སྲེག་ལ་སོགས་ཆོ་ག་ཡིས། །རྒྱས་པའི་ཡིད་ཀྱིས་མཐའ་དག་ལྷ་ཡི་ཚོགས། །གྲོང་ཁྱེར་གནས་སོགས་ནོར་ལས་སྐྱེས་རྣམས་ཀྱིས། །མཉེས་པར་བྱ་སྟེ་བསོད་ནམས་དོན་དུའོ། །རྒྱལ་མཚན་ལ་སོགས་པ་གཟུགས་
པའི་རབ་ཏུ་གནས་པའི་ཆོ་གའོ།། །།སྦྱིན་པའི་བདག་པོ་ལ་ནུས་པ་ཡོད་ན་ཆུའི་འགྲམ་དུ་རྣམ་པར་སྣང་མཛད་གཙོ་བོར་གྱུར་པའི་དཀྱིལ་འཁོར་བཞེངས་པ་སྟེ་འཁོར་ལོའི་དབང་ཕྱུག་གི་རྣལ་འབྱོར་དང་ལྡན་པས་རྫིང་ལ་སོགས་པའི་ཕྱོགས་སུ་གཏོར་མ་བཏང་ནས་ཆུ་སྟོང་པར་གྱུར་པར་བསམས་ལ།