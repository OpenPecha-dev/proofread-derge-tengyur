གཞན་ནི་མི་གཡོ་བ་སྟེ། ཞལ་གཅིག་ཕྱག་གཉིས་པ། སྤྱན་གཡོ་བར་མཛད་པ་མཆེ་བ་རྣམ་པར་གཙིགས་པའི་ཞལ་ཆེས་འཇིགས་པར་གྱུར་པ། མན་མགལ་བསྡམས་པའི་ཚེམས་གཙིགས་པ་རིན་པོ་ཆེའི་དབུ་རྒྱན་དང་ལྡན་པ། དབུ་ལ་མགོ་བོའི་ཕྲེང་བ་
དང་ལྡན་པ། སྤྱན་གཉིས་ཤིན་ཏུ་དམར་བ། གཡས་པས་ནི་རལ་གྲི་བསྣམས་ཤིང་ཕྱག་གཡོན་པས་སྡིགས་མཛུབ་དང་ཞགས་པ་ཐུགས་ཀར་རོ། །སྦྲུལ་དཀར་པོ་ག་ཤལ་དག་བྱེད་དུ་མཛད་པ། སྟག་གི་པགས་པའི་ཤམ་ཐབས་དང་ལྡན་པ། རིན་པོ་ཆེ་སྣ་ཚོགས་ཀྱིས་རྣམ་པར་
སྤྲས་པའི་རྒྱན་མངའ་བ། །ཞབས་གཡས་པ་ས་ལ་བཅུགས་ཤིང་གཡོན་པ་ཅུང་ཟད་སྨད་པ། ཉི་མའི་འོད་ཟེར་གྱི་ཕྲེང་བ་དང་ལྡན་པར་བདག་ཉིད་རྣམ་པར་བསམ་པར་བྱ་ཞིང་། དམ་ཚིག་སེམས་དཔའ་དང་ཡེ་ཤེས་སེམས་དཔའ་བསྒོམ་པ་སྔོན་དུ་འགྲོ་བས་མི་བསྐྱོད་པ་ཅོད་པན་
གྱི་མཚམས་སུ་བསྒོམ་པར་བྱ་བའོ། །དེའི་རྗེས་ལ་བཟླས་པ་ནི། ཨོཾ་ཙཎྜ་མ་ཧཱ་རོ་ཥ་ཎ་ཧཱུཾ་ཕཊ། ཁྲོ་བོ་ཆེན་པོ་གཏུམ་པོའི་སྒྲུབ་ཐབས་སོ། །ཨ་བྷ་ཡ་ལས་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།། {D3264}༄༅༅། །རྒྱ་གར་སྐད་དུ། མཻ་ཏྲི་ཡ་སཱ་དྷ་ནཾ། བོད་སྐད་དུ།
བྱམས་པའི་སྒྲུབ་ཐབས། སྔར་བཤད་པའི་ཆོ་གས་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་མེཾ་སེར་པོ་ཡོངས་སུ་གྱུར་པ་ལས་སེམས་དཔའི་སྐྱིལ་མོ་ཀྲུང་གིས་སྣ་ཚོགས་པདྨ་ལ་བཞུགས་པ། ཞལ་གསུམ་མ། སྤྱན་གསུམ་ཕྱག་བཞི་པ་གཡས་པ་དང་གཡོན་པའི་ཞལ་ནི་ནག་པ་དང་
དཀར་བ། སྐུ་གསེར་ལྟར་སེར་བ། ཕྱག་གཉིས་ཀྱིས་ཆོས་བཤད་པའི་ཕྱག་རྒྱ་མཛད་པ། གཡས་པ་དང་གཡོན་པའི་ཕྱག་གཞན་གཉིས་ཀྱིས་ནི་མཆོག་སྦྱིན་པ་དང་། མེ་ཏོག་རྒྱས་པའི་ཀླུ་ཤིང་གི་ཡལ་ག་མཛེས་པ་བསྣམས་པ། སྣ་ཚོགས་པའི་རྒྱན་དང་ལྡན་པའི་བྱམས་
པའི་སྐུར་བདག་ཉིད་དམིགས་ལ་ཕྱག་རྒྱ་བཅིང་བར་བྱ་སྟེ། ལག་པ་གཉིས་ཀྱི་སོར་མོ་ཁུ་ཚུར་བསྡམས་ལ་མཛུབ་མོ་གཉིས་མཐེ་བོང་དག་གི་དབུས་སུ་མཆོག་ཏུ་གནས་པས་མེ་ཏོག་གི་རྣམ་པ་ལྟར་གཤིབས་པའོ། །དེ་ནས་བཟླས་པ་བྱ་སྟེ། ཨོཾ་མེཾ་མཻ་ཏྲི་ཡ་སྭཱ་ཧཱ། བྱམས་པའི་