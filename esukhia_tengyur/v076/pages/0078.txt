བླ་མ་དང་། སངས་རྒྱས་དང་། བྱང་ཆུབ་སེམས་དཔའ་རྣམས་བལྟས་ཏེ་ལེགས་པར་མཆོད་ཅིང་། ཡན་ལག་བརྒྱད་གཏུགས་པས་ཕྱག་འཚལ་བའི་བསམ་པས་སེང་གེའི་ཉལ་སྟངས་ཀྱིས་ཉལ་བར་བྱ་བའོ། །དེ་ནས་ནམ་མཁའ་འབྱུང་བའི་ཚོད་ལ་ནི་ལྷ་མོ་ལངས་པར་གྱུར་པས་སྔར་བཞིན་དུ་
ཐམས་ཅད་བྱ་བའོ། །གང་ཡང་རིམ་པ་བཞིན་དུ་ས་ཕྱོགས་འགའ་ཞིག་ཏུ་སེམས་དཔའི་སྐྱིལ་ཀྲུང་གིས་བདེ་བའི་སྟན་ལ་ཉེ་བར་གནས་ལ། སེམས་ཅན་རྣམས་ཐམས་ཅད་ལ་ཡང་སྙིང་རྗེས་དམིགས་ཏེ། སྡིག་པ་བཤགས་པ་ནས་བརྩམས་ནས། ཇི་སྲིད་དུ་བྱང་ཆུབ་ཏུ་སེམས་བསྐྱེད་པ་
ཡང་སྔོན་དུ་བཏང་བས་ཡི་གེ་ཨཱཿཡོངས་སུ་གྱུར་པ་ལས་རང་ཉིད་ཀྱི་ལྕེ་པདྨའི་འདབ་མའི་རྣམ་པ་ལ། ཡི་གེ་ཧྲཱིཿའི་རྣམ་པ་འབར་བས་ཤིན་ཏུ་གསལ་བར་གྱུར་པ་ཇི་སྲིད་འདོད་ཀྱི་བར་དུ་བསྒོམ་ཞིང་བརྟན་པར་ཡང་བྱས་ཏེ། བརྒྱ་ཕྲག་ཕྱེད་ཀྱི་རི་ལུའི་ཕྲེང་བའི་བགྲང་ཕྲེང་གི་ཐུན་ཚོད་གསུམ་
མམ། ཐུན་ཚོད་བཞིར་ཡང་རུང་སྟེ། རྣལ་འབྱོར་པས་བཟླས་པར་བྱ་བའོ། །ལེགས་པར་ཉལ་བ་ཡང་སྔར་གྱི་ཆོ་གས་ཉལ་བར་བྱ་བའོ། །དེ་ལྟར་བཟླས་པ་དང་། བསྒོམ་པའི་བདག་ཉིད་ཅན་ཆོ་ག་བཞིན་དུ་རྗེས་སུ་གནང་བ་ཐོབ་པ། འཇིག་རྟེན་གྱི་ཆོས་བརྒྱད་ལས་རྣམ་པར་གྲོལ་
བ་དད་པ་དང་ལྡན་ཞིང་དམ་ཚིག་དང་སྡོམ་པ་ལ་གནས་པ། སྙིང་རྗེ་དང་ལྡན་ཞིང་དགེ་བའི་བཤེས་གཉེན་མཉེས་པར་བྱེད་པ་ལ། ཆེད་ཆེར་འཛིན་པའི་རྣལ་འབྱོར་པས་ནི་འབུམ་ཕྲག་བདུན་བཟླས་པས་བཟོ་དང་རིག་པ་དང་། བསྟན་བཅོས་ཐམས་ཅད་ལ་མཁས་པར་འགྱུར་རོ། །
ཡིད་གཞུངས་པ་དང་། དཔའ་བ་དང་། འཇིགས་པ་མེད་པ་འཁོར་རྣམས་ཀྱིས་ཟིལ་གྱིས་མི་ནོན་པ་དང་། རྩོད་པ་པོར་ཡང་འགྱུར་རོ། །ཚ་བ་དང་བད་ཀན་དང་། དུག་དང་། མཁའ་འགྲོ་མ་ལ་སོགས་པ་རྣམས་ཀྱིས་ཀྱང་ཉེ་བར་འཚེ་བར་མི་འགྱུར་རོ། །གང་དག་ཟོས་པ་དག་ཀྱང་
བདུད་རྩིར་འགྱུར་རོ། །སྔགས་འདིའི་བཟླས་པ་གྲུབ་པར་གྱུར་པ་ན། སྔགས་དེས་བསྔགས་པའི་ཐོད་ལོ་ཀོར་གང་གི་ལག་ཏུ་བྱིན་པར་གྱུར་པ་དེ་ལྐུགས་པ་ཡིན་ཡང་སྙན་དངགས་མཁན་དུ་འགྱུར་རོ། །དེའི་དྲི་ཙམ་གྱིས་གང་དག་ཀླུ་ལ་སོགས་པ་རྣམས་ཉེ་བར་ཡང་མི་འགྱུར་རོ། །