པ་ཉིད་དུ་རྣམ་པར་དག་པའི་བདུད་རྩིར་བྱས་ནས་ལྟེ་བའི་ཐབ་ཁུང་གི་མེས་འཁྱུད་ཅིང་སྙིང་གར་གནས་པའི་རང་གི་འདོད་པའི་ལྷའི་འཁོར་ལོ་ལག་པའི་དགང་གཟར་ལ་སོགས་པས་ཆོ་ག་བཞིན་དུ་ཡང་དག་པར་མཉེས་པར་བྱའོ་ཞེས་པ་ཕྱིའི་རྫས་ཀྱིས་ནང་གི་སྦྱིན་སྲེག་གི་ཆོ་གའོ།། །།དེ་ནས་ཆོ་ག་ཇི་ལྟ་བ་
བཞིན་དུ་ཞི་བ་དང་རྒྱས་པའི་སྦྱིན་སྲེག་བྱས་ཏེ་རང་ཉིད་ཀྱིས་དཀྱིལ་འཁོར་ཡང་དག་པར་མཆོད་ནས་ཐམས་ཅད་དུ་ཇི་ལྟར་ནུས་པས་དེ་བཞིན་གཤེགས་པ་ལ་སོགས་པ་རྣམས་ལ་མཆོད་པ་གྱིས་ཤིག་ཅེས་སློབ་མ་ལ་སོགས་པ་རྣམས་མཆོད་པ་བྱེད་དུ་བཅུག་ལ་དེར་ཞུགས་པ་རྣམས་ཀྱང་
དམ་ཚིག་གི་ཀུན་དུ་སྤྱོད་པས་ཚིམ་པར་བྱའོ། །དེ་ལ་འདི་ནི་དམ་ཚིག་གི་ཆོ་ག་སྟེ། དང་པོར་རྡོ་རྗེ་སེམས་དཔའ་དང་། །ཆོས་སྟོན་དེ་བཞིན་དཔའ་བོ་དང་། །དཔའ་མོའི་དབང་ཕྱུག་ལ་བཏུད་ནས། །ཚོགས་ཀྱི་སྟོན་མོ་བདག་གིས་བཤད། །སྟོན་མོ་དེ་བཞིན་སྟོན་མོ་ཆེ། །ཚོགས་ཀྱི་
འཁོར་ལོ་འཁོར་ལོ་ཆེ། །མཚན་མོའི་འཁོར་ལོ་མཚན་མོར་བཤད། །དེ་བཞིན་ཕྱོགས་ཕྲེང་འཁོར་ལོའོ། །དགེ་འདུན་སྟོན་མོ་སྟོན་མོ་ཆེ། །གཎྜཱི་བརྡུངས་པ་སྟོན་མོ་ཆེ། །ཚོགས་པ་ལྷན་ཅིག་འཁོར་ལོ་སྟེ། །དེ་བས་ལྷག་པ་འཁོར་ལོ་ཆེ། །ཉིན་རེའམ་ཟླ་བ་སོ་སོ་འམ། །དེ་
བཞིན་དུ་ནི་ལོ་རེ་འམ། །བརྒྱད་དང་བཅུ་བཞི་གཞན་ཡང་འདིར། །རྒྱས་པ་ཡི་ནི་ཚེས་རྣམས་ལ། །མཆོད་སྟོན་རྣམས་ནི་ངེས་པར་བྱ། །དམ་ཚིག་བསྲུང་བའི་དོན་དུ་སྟེ། །འདུས་སྟོན་མཚན་མོའི་འཁོར་ལོ་ཡང་། །བྱང་ཆུབ་འགྲུབ་པའི་ཆེད་དུ་བྱ། །བཟའ་བཅའ་དེ་བཞིན་འགམ་བྱ་དང་། །
གཞིབ་དང་བལྡག་པ་མྱང་བྱ་རྣམས། །བཏུང་བ་ལ་སོགས་མཉམ་ལྡན་པའི། །རོ་དྲུག་ལྡན་པ་སྟོན་མོར་འདོད། །ཡོ་བྱད་ཐམས་ཅད་བསྒྲུབས་ནས་ནི། །ཁྱད་པར་དུས་ལ་སྤྱན་དྲང་བྱ། །དང་པོར་མཎྜལ་བྱས་ནས་ནི། །མེ་ཏོག་རྣམས་དང་སོ་རྩི་སྦྱིན། །སངས་རྒྱས་དགེ་འདུན་ཡོ་བྱད་
རྣམས། །སྔ་མོར་ཉེ་བར་དབུལ་བྱ་སྟེ། །གླུ་གར་དེ་བཞིན་རོལ་མོ་ཡིས། །དེ་བཞིན་གཤེགས་ལ་བསྙེན་བཀུར་བྱ། །དེར་ཡང་སྨོན་ལམ་བྱས་ནས་ནི། །དགེ་འདུན་སྟོན་མོ་བརྩམ་པར་བྱ། །བ་བྱུང་བྱུགས་པའི་ས་ཡི་ཆར། །མེ་ཏོག་དེ་བཞིན་བདུག་སྤོས་ལྡན། །གྱོ་མོ་གསེག་མ་