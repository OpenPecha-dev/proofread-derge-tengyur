རྣམས་ནི་གོ་རིམས་བཞིན་དང་པོ་ལ་བཞི་དང་གཉིས་པ་ལ་བརྒྱད་དང་། གསུམ་པ་ལ་བཅུ་དྲུག་སྟེ། དེ་དག་གི་ཕྱིའི་རིམ་པའི་མདུན་གྱི་འདབ་མ་ནས་བརྩམས་ནས་གཡས་སྐོར་གྱིས་ཚེས་གཅིག་ལ་སོགས་པའི་ལྷ་མོ་རྣམས་དགོད་པར་བྱའོ། །ལྟེ་བ་ལ་ཉ་དང་གནམ་སྟོང་དག་ནི་གཙོ་བོ་
ཉིད་ཀྱིས་གནས་པ་ཡིན་ལ། དེ་ཡང་ཉ་ནི་ཤེས་རབ་དང་གནམ་སྟོང་ནི་ཐབས་ཏེ། བདེན་བྲལ་ལ་སོགས་པའོ། །ལྷ་ཐམས་ཅད་ནི་ཕྱག་བཞི་པའོ། །དེ་ལ་ཤར་སྒོའི་གཡས་ཕྱོགས་སུ་ཡི་དགས་དམར་པོའི་སྟེང་དུ་པདྨའི་ལྟེ་བ་ལ་བདེན་བྲལ་ནག་པོ་སྲིན་མོ་མེ་འབར་གདོང་མས་
ཡང་དག་པར་འཁྱུད་མ། གཡས་པ་དག་ན་རལ་གྲི་དང་གྲི་གུག། གཡོན་པ་དག་ན་ཕུབ་དང་ཐོད་པ་ཅན་ཏེ། འདིར་ནི་ནག་པའི་ཚེས་རྣམས་སོ། །མེར་རི་དགས་ཀྱི་སྟེང་དུ་པདྨའི་ལྟེ་བ་ལ་རླུང་ལྷ་ནག་པོ་རབ་ཏུ་གཏུམ་མོས་འཁྱུད་པ། གཡས་པ་དག་ན་དཔག་བསམ་གྱི་ཤིང་དང་ཡོངས་འདུའི་
མེ་ཏོག་གཡོན་པ་དག་ན་ཨིནྡྲ་ནཱི་ལ་དང་ཨུཏྤ་ལ་སྔོན་པོ་ཅན་ཏེ་འདིར་ནི་ས་གའི་ཚེས་རྣམས་སོ། །ལྷོ་སྒོའི་གཡོན་ཕྱོགས་སུ་མ་ཧེའི་སྟེང་དུ་པདྨའི་ལྟེ་བ་ལ་གཤིན་རྗེ་དམར་པོ་དུས་མས་ཡང་དག་པར་འཁྱུད་པ། གཡས་པ་དག་ན་དབྱུག་པ་དང་རལ་གྲི། གཡོན་པ་དག་ན་ལྕགས་སྒྲོག་དང་
ཞགས་པ་ཅན་ཏེ་འདིར་ནི་དབོའི་ཚེས་རྣམས་སོ། །གཡས་ཕྱོགས་སུ་ལུག་གི་སྟེང་དུ་པདྨའི་ལྟེ་བ་ལ་མེ་ལྷ་དམར་པོ་ཆུ་ལྷ་མོས་འཁྱུད་པ། གཡས་པ་དག་ན་ཤཀྟི་དང་དབྱུག་པ། གཡོན་པ་དག་ན་པདྨ་དང་སྤྱི་བླུགས་ཅན་ཏེ་འདིར་ནི་སྣྲོན་གྱི་ཚེས་རྣམས་སོ། །བདེན་བྲལ་དུ་རྨ་བྱའི་
སྟེང་དུ་པདྨའི་ལྟེ་བ་ལ་གདོང་དྲུག་དམར་པོ་དཔལ་མོས་འཁྱུད་པ། གཡས་པ་དག་ན་ཤཀྟི་དང་མདུང་། གཡོན་པ་དག་ན་རིན་པོ་ཆེ་དང་མེ་ལོང་ཅན་ཏེ་འདིར་ནི་ཆུ་སྟོད་ཀྱི་ཚེས་རྣམས་སོ། །ནུབ་སྒོའི་གཡོན་ཕྱོགས་སུ་པདྨའི་ལྟེ་བ་ལ་ལུས་ངན་པོ་སེར་པོ་ལུས་ངན་མོས་ཡང་དག་པར་འཁྱུད་པ།
གཡས་པ་དག་ན་ནོར་བུ་རིན་པོ་ཆེ་དང་དབྱུག་ཏོ། །གཡོན་པ་དག་ན་ནེའུ་ལེ་དང་པདྨ་ཅན་ཏེ་འདིར་ནི་རྒྱལ་གྱི་ཚེས་རྣམས་སོ། །གཡས་ཕྱོགས་སུ་གླང་པོ་ཆེའི་སྟེང་དུ་པདྨའི་ལྟེ་བ་ལ་དབང་པོ་སེར་པོ་རླུང་ལྷ་མོས་འཁྱུད་པ། གཡས་པ་དག་ན་རྡོ་རྗེ་དང་མེའི་མདའ་དང་། གཡོན་པ་དག་ན་