དེ་ནས་ས་གཞི་བགེགས་མེད་པར་རིག་ནས་གཏོར་མ་བྱིན་ཏེ་སྔ་མ་བཞིན་དུ་ས་བདག་ཀླུའི་མཆན་ཁུང་དུ་མགྲིན་པ་ཙམ་མཆུ་ལ་ཐུག་པར་རམ་རྡོ་ལ་ཐུག་པར་དངོས་གྲུབ་དམན་པ་དང་འབྲིང་དང་མཆོག་གི་དབྱེ་བས་པུས་མོ་འམ་དཀུ་འམ་ལྟེ་བ་ཙམ་དུ་བརྐོ་བར་བྱའོ། །དེ་ནས་རྡོ་
བ་དང་རུས་པ་དང་སྐྲ་དང་སོལ་བ་ལ་སོགས་པ་སྐྱོན་གྱི་ཕྱོགས་སུ་གྱུར་པ་ཐམས་ཅད་མེད་པར་བྱས་ནས་ས་དེ་ཉིད་དྲི་བཟང་པོའི་ཆུས་གཏོར་ཏེ། ཁུང་བུ་དགང་བར་བྱ་ཞིང་མ་ཁེངས་ན་གཞན་གྱིས་ཀྱང་ངོ་། །ཧཱུཾ་མཛད་ཀྱི་བདུད་རྩི་འཁྱིལ་པའི་སྔགས་བཟླས་པའི་དྲིའི་ཆུས་གཏོར་ལ་བརྡུང་བར་བྱ་
ཞིང་ཁྲུ་ཕྱེད་ཀྱི་དཔངས་དང་ལྡན་པ་གྲུ་བཞི་པ་ཁྲུ་བཅུ་དྲུག་གི་ཚད་དང་ལྡན་པའམ། ཡང་ན་ཁྲུ་བཅུ་གཉིས་ཀྱི་ཚད་དང་ལྡན་པ་མཉམ་པའི་ས་ལ་འཆད་པར་འགྱུར་བའི་ཐིག་གདབ་པའི་ཆོ་གས་ཐིག་གདབ་པར་བྱའོ། །དེའི་དབུས་སུ་ཁྲུ་བཅུ་གཉིས་སམ་ཁྲུ་བརྒྱད་པའི་ཟླ་བའི་གདན་ཟླུམ་པོ་མཐོ་
གང་གི་ཚད་ཀྱི་དཔངས་དང་ལྡན་པ་དབུས་ཅུང་ཟད་མཐོ་བ་ཤར་དང་བྱང་གཞོལ་བའོ། །དེའི་འོག་ཏུ་སོར་བརྒྱད་པའི་ཚད་དང་སོར་བཞི་པའི་དཔངས་དང་ལྡན་པ་པདྨའི་འདབ་མའི་རྣམ་པ་གེ་སར་དང་བཅས་པའི་སྐ་རགས་བྱ་ཞིང་། འོད་ཟེར་ཕྲེང་བའི་མཐར་ཐུག་པར་ཁྲུ་བཅུ་གཉིས་པའི་དཀྱིལ་འཁོར་
དེ་ཁྲུ་ཉི་ཤུ་རྩ་བཞིའི་ཚད་དང་ལྡན་པའི་གྲུ་བཞིར་ཐིག་བཞི་གདབ་པར་བྱ་ཞིང་། དེ་ལས་ཁྲུ་བཞི་བཞི་ཡོངས་སུ་དོར་བར་སླར་ཡང་ཐིག་བཞི་གདབ་པར་བྱའོ། །དབང་ལྡན་གྱི་ཕྱོགས་ནས་བཟུང་ནས་ཉི་ཤུ་རྩ་བཞིའི་ཐིག་ལ་ཀ་བ་རྣམས་ཏེ། སྟེགས་བུ་ལ་ཀ་བ་བཅུ་གཉིས་སོ། །དེའི་སྟེང་དུ་ཐོག་
བཞི་པོ་རྣམས་ཏེ་ཟུར་བཞི་པའི་ཐོག་བྱས་ལ། ཀ་བ་ཆུང་ངུ་བཞི་གཞག་ཅིང་ཟུར་གྱི་མཐར་ཐུག་པར་གདུང་བཞི་གཞག་པར་བྱའོ། །དེ་འམ་གཞན་གྱི་ལུགས་ལ་ཡང་རལ་པ་ལ་སོགས་པའི་སྐྱོན་མེད་ཅིང་ལེགས་པར་གནས་པར་བྱ་སྟེ། ཡན་ལག་བརྒྱད་ཀྱི་སྒོ་བཞི་དང་ལྡན་པ་བུམ་པ་
བཟང་པོ་དང་། ཕྱོགས་སྐྱོང་བའི་མདོག་ཅན་གྱི་རྒྱལ་མཚན་དང་ལྡན་པ་གཙུག་ཏོར་དུ་རྣམ་པར་རྒྱལ་བའི་རྒྱལ་མཚན་དཀར་པོ་ཅན་ཆུ་ཤིང་གི་ཀ་བས་ཉེ་བར་མཛེས་པར་བྱས་པ། མཆོད་སྦྱིན་གྱི་ཤིང་གི་རིགས་ཀྱིས་སྒོ་བཞིའི་རྒྱན་བྱས་ལ། མཐར་ཟླ་བའི་གདུགས་ཀྱིས་མཛེས་པ། ཕྲེང་