ཕོར་དཀར་པོ་རྣམས་དང་། དེ་བཞིན་དུ་དཱུར་བའི་མྱུ་གུ་དང་བཅས་པའི་བ་ལྕིའི་ཆང་བུ་རྣམས་དང་། དེ་བཞིན་དུ་མར་མེ་དང་བཅས་པའི་ཟན་གྱི་ཆང་བུ་རྣམས་དང་། དེ་བཞིན་དུ་སེང་རས་རྣམས་ཀྱིས་ཀྱང་སྟེ་འོན་ཀྱང་ཁམ་ཕོར་ལ་སོགས་མེར་དོར་བ་ནི་མ་ཡིན་ནོ། །དེ་ལ་ལ་ལ་དག་གིས་
སྐུ་གཟུགས་ལ་སོགས་པ་ལ་ཉེ་རེག་བྱ་ཞིང་འཁོར་ལོའི་དབང་ཕྱུག་གི་སྔགས་ཀྱིས་སྐུ་གཟུགས་ལ་སོགས་པ་ཇི་ལྟར་རིགས་པར་དངོས་སུའམ་མེ་ལོང་ལ་གཟུགས་བརྙན་ཤར་བའི་ཐུགས་ཀར་དྲིའི་བྱུག་པ་དང་། དབུ་ལ་མེ་ཏོག་གི་ཕྲེང་བ་བཅིང་བ་དང་མདུན་དུ་མཆོད་ཡོན་དབུལ་བ་
བྱས་ནས་མར་མེས་ཡོངས་སུ་བསྐོར་ཏེ་འཁྱིལ་པ་དང་ཧཱུཾ་ཡིག་ལན་བདུན་བཟླས་པའི་མར་དང་བཅས་པའི་སྤོས་དཀར་གྱིས་བདུག་པར་བྱའོ་ཞེས་པ་སྦྱང་བའི་ཆོ་གའོ། །དེའི་རྗེས་ལ་འཁྱིལ་པ་བཟླས་པའི་དཱུར་བའི་ཆུན་པོས་ཟངས་ཀྱི་སྣོད་ན་གནས་པའི་ཞོ་དང་འོ་མ་དང་མར་དང་སྦྲང་
རྩི་དང་ཀ་ར་བསྲེས་པའི་ངོ་བོ་བདུད་རྩི་ལྔ་དང་དེའི་རྗེས་ལ་བའི་འོ་མ་དང་ཞོ་དང་མར་དང་ལྕི་བ་དང་ཆུ་སྟེ་བའི་རྣམ་པ་ལྔས་སྐུ་གཟུགས་ལ་སོགས་པ་བཀྲུ་བར་རིགས་པ་རྣམས་ལ། ཨོཾ་ཧཱུཾ་ཏྲཱཾ་ཧྲཱིཿཨཿཞེས་པའི་སྔགས་ཀྱིས་བྱུག་པར་བྱའོ། །རས་བྲིས་དང་གླེགས་བམ་དང་ས་ལ་སོགས་པ་ལས་
བྱས་པ་འམ། བྲིས་པའི་སྐུ་གཟུགས་ལ་སོགས་པ་ནི་མེ་ལོང་ལ་གཟུགས་བརྙན་ཤར་བ་ལའོ། །དེ་ནས་འཁྱིལ་པ་བཟླས་པའི་ཆུ་གཙང་མ་དྲི་ཞིམ་པོས་བཀྲུས་ནས་འཁར་བའི་སྣོད་དུ་གཞག་པའི་ནྱ་གྲོ་དྷ་དང་། ཨུ་དུམྦཱ་ར་དང་། པླཀྵ་དང་། པིསྦ་ལ་དང་། གནྡྷ་མུཎྜ་སྟེ་ཤིང་ལྔའི་
ཤུན་པའི་ཕྱེ་མས་རྣམ་པར་མཉེས་ལ། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སྭཱ་ཧཱ་ཞེས་པའི་སྔགས་ཟློས་ཤིང་འཁར་གཞོང་ན་གནས་པའི་དྲི་ཞིམ་པོའི་ཏིལ་མར་གྱིས་བྱུགས་ལ་མཉེས་ཏེ་འཁར་གཞོང་ན་གནས་པའི་སྐྱུ་རུ་རས་བྱུག་པར་བྱའོ། །དེ་ལྟར་བཀྲུས་ནས་འཁར་གཞོང་ན་གནས་པའི་
ཡུང་བས་བྱུགས་ཏེ་བཀྲུས་ལ་ཤྲི་ཁཎྜ་དང་ཙནྡན་དམར་པོ་དང་གུར་གུམ་དང་། གྲནྠི་ཀ་དང་། ཨ་ཀ་རུ་རྣམས་སམ། གུར་གུམ་དང་། ཨ་ཀ་རུ་དང་། གླ་ཙི་དང་། ག་བུར་ལ་སོགས་པ་ཇི་ལྟར་རྙེད་པས་ཀྱང་རུང་བས་བྱུགས་ནས། སྙིང་གའི་ས་བོན་གྱི་འོད་ཟེར་གྱིས་བཀུག་པའི་