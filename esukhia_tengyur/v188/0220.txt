བཞིན་ཏེ། གང་གི་ཕྱིར་སྐྱེས་བུ་སྣ་ཚོགས་ཀྱི་རང་བཞིན་གྱི་རྣམ་པར་གཏོད་པ་དང་ལེན་པ་དག་གིས་ཡོངས་སུ་འགྱུར་བ་ཅན་དུ་མ་གྱུར་ཅིག་ཅེས་རྣམ་པ་མེད་པར་འདོད་པ་ཡིན་ནོ། །མྱོང་བ་ཡོད་པ་མ་ཡིན་པ་སྟེ། སེམས་པ་དང་བྲལ་བའི་འདྲ་བ་གང་ཡིན་པ་དེ་བློའི་མཚན་ཉིད་ཡིན་ན་ནི་
སྟེ་རང་གི་རང་བཞིན་རྣམ་པར་འཇོག་པའི་གོ་བར་བྱེད་པའི་རྒྱུ་ཡིན་ནོ་ཞེ་ན་ནི་མེ་ལོང་དང་ཤེལ་དང་རྡོ་བ་ལ་སོགས་པ་འདྲ་བ་དང་ལྡན་པ་གཞན་ཡང་བློ་དེར་འགྱུར་རོ། །ཧ་ཅང་ཐལ་བ་སྤངས་པའི་དོན་དུ་ཁྱད་པར་འགའ་ཞིག་ཡོད་ན་ཡང་བརྗོད་པར་བྱའོ། །རང་ཉིད་ཀྱིས་གཞན་གྱི་ཁྱད་
པར་དོགས་པར་བྱེད་ནས་དགག་པར་མཛད་པ་ནི་ནང་གི་བྱེད་པ་ཞེས་སྨྲས་ཏེ། ནང་གི་སྐྱེས་བུ་དོན་ལ་ཉེ་བར་སྤྱོད་པ་ན་བྱེད་པར་གྱུར་པ་ནི་ནང་གི་བྱེད་པའོ། །དེ་ཉིད་ལ་སོགས་པ་ཤིན་ཏུ་དང་བ་ཉིད་དང་། ནང་ཉིད་དང་། སྐྱེས་བུའི་ལོངས་སྤྱོད་པར་ཉེ་བར་གནས་པའི་རྒྱུ་ཉིད་ལ་སོགས་
པ་གང་ཡིན་པ་དེ་དག་ལ་དེ་སྐད་ཅེས་བརྗོད་དོ། །འགའ་ཞིག་གི་ཚེ་འདི་དག་ཉིད་གཞན་གྱིས་ཁྱད་པར་དུ་བཞག་པ་ཡིན་ནོ། །འདི་དག་ཀྱང་ཧ་ཅང་ཐུན་མོང་མ་ཡིན་པ་དང་ཐུན་མོང་དུ་བཟུང་བ་ཡིན་ནོ། །རེ་ཞིག་ཐུན་མོང་མ་ཡིན་པ་ནི་ནང་གི་བྱེད་པ་གང་ཞིག་སྐྱེས་བུ་ལ་ཐ་དད་པ་མེད་པར་སྣང་
བ་ན་སྐྱེས་བུ་དོན་ལ་ཉེ་བར་སྤྱོད་པར་འགྱུར་བ་དེ་འདྲ་བའི་ནང་གི་དེ་བྱེད་པ་དེ་ནི་བློ་ཉིད་ཡིན་ནོ། །དེ་བཞིན་དུ་ཤིན་ཏུ་དང་བ་ལ་སོགས་པའི་ཁྱད་པར་ཐམས་ཅད་ལ་སྦྱར་བར་བྱའོ། །ཐུན་མོང་བ་ནི་ནང་གི་བྱེད་པ་ལ་སོགས་པ་ཁྱད་པར་དང་བྲལ་བའི་རང་བཞིན་ཡིན་ནོ། །དེ་ལ་ཐུན་མོང་མ་ཡིན་
པ་ནི་མ་གྲུབ་སྟེ་འདི་ལྟར་དེ་འདྲ་བའི་ནང་གི་བྱེད་པ་དེ་ཡང་འདྲ་བ་ཇི་ལྟ་བུ་ཞིག་ཅེས་ཐེ་ཚོམ་ཟ་བ་ལ། འདྲ་བ་ཉིད་མཚན་ཉིད་དུ་གཞག་པར་བྱ་བ་ཡིན་པས་ཇི་ལྟར་འདྲ་བས་མཚོན་པའི་བློ་མ་གྲུབ་པ་དེ་བཞིན་དུ་འདྲ་བ་དང་ལྡན་པའི་ནང་གི་བྱེད་པ་འདི་ལ་ཡང་ཐེ་ཚོམ་ཟ་བ་ཉིད་ཡིན་པའི་ཕྱིར་འདི་འདྲ་
བའི་ནང་གི་བྱེད་པ་ནི་བློ་གྲུབ་པ་ཉིད་ན་གྲུབ་པ་ཡིན་ནོ། །དེས་ན་དེའི་རྒྱུ་མཚན་ཅན་ཡིན་ཏེ། གང་དག་ལ་རྒྱུ་མཚན་བློ་དེ་ཡོད་པའོ། །འདིས་ནི་ཕན་ཚུན་བསྟེན་པའི་ཉེས་པ་བརྗོད་པ་ཡིན་ཏེ། དེ་འདྲ་བའི་ནང་གི་བྱེད་པ་ནི་བློ་གྲུབ་ན་འགྲུབ་པའི་ཕྱིར་རོ། །གང་གི་ཕྱིར་ནང་གི་བྱེད་པ་འདི་ནི་བློའི་