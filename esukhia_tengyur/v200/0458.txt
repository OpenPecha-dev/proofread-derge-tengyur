རླུང་འཇོམས་པའི་སྨན་ནི་བི་ད་རི་ལ་སོགས་པ་ལེགས་པར་བསྐོལ་བ་ལས་བྱས་པ་དུར་བྱིད་དང་། རྒྱམ་ཚ་གཉིས་ཀྱི་ལྡེ་གུ་དང་བཅས་ཤིང་སྦྱར་བ་དང་། དེ་བཞིན་དུ་ཏིལ་མར་ལ་སོགས་པའི་སྣུམ་དང་ལྡན་པ་དང་། དེ་བཞིན་དུ་སྨན་མངར་བ་དང་སྐྱུར་བ་དང་ལྡན་པ་དང་། དེ་བཞིན་དུ་ཤ་ཁུ་
དྲོན་པོ་དང་སྦྱར་བའི་མས་གཏོང་བས་རླུང་སེལ་བར་བྱེད་པ་ཡིན་ནོ། །ནྱ་གྲོ་དྷ་སོགས་སྡེ་ཚན་བསྐོལ། །ཤུག་སོགས་ཁ་ར་དཀར་དང་བཅས། །མངར་བསིལ་བུ་རམ་ཤིང་ཁུ་མར། །འོ་མ་སྦྲང་རྩིར་བཅས་མཁྲིས་སེལ། །ཞེས་བྱ་བ་ལ། མཁྲིས་པའི་ནད་ལ་ནི་མས་གཏོང་བ་གཉིས་ཏེ། ནྱ་གྲོ་
དྷ་ལ་སོགས་པའི་སྡེ་ཚན་བསྐོལ་བ་དང་། ཤུག་པ་ལ་སོགས་པའི་སྡེ་ཚན་ཁར་དཀར་པོའི་ལྡེ་གུ་དང་བཅས་པ་ལ་དེ་བཞིན་དུ་མངར་བ་དང་བསིལ་བ་དང་། བུ་རམ་ཤིང་གི་ཁུ་བ་དང་མར་དང་། འོ་མ་དང་སྦྲང་རྩི་དང་བཅས་པ་གཉིས་ཀྱིས་མཁྲིས་པ་སེལ་བར་བྱེད་པ་ཡིན་ནོ། །དོང་ག་ལ་
སོགས་བསྐོལ་བ་དང་། །དུག་མོ་ཉུང་སོགས་བཅས་པ་གསུམ། །རྩུབ་དང་སྦྲང་རྩི་བ་གཅིན་བཅས། །རྣོ་ཞིང་དྲོ་ཁ་བད་ཀན་སེལ། །ཞེས་བྱ་བ་ལ། བད་ཀན་གྱི་སྐབས་སུ་མས་གཏོང་བ་གསུམ་ཡོད་དེ། དོང་ག་བསྐོལ་བའི་དུག་མོ་ཡུངས་ལ་སོགས་པའི་ལྡེ་གུ་དང་བཅས་པ་གསུམ་ལ།
དེ་བཞིན་དུ་རྩུབ་པ་དང་སྦྲང་རྩི་དང་བ་གཅིན་དང་བཅས་པ་རྣོ་བ་དང་། ཁ་བའི་སྨན་རྣམས་སོ། །གསུམ་པོ་འདུས་པའི་ནད་ལ་ཡང་། །གང་ཕྱིར་རིམ་བཞིན་སེལ་བ་ཡིན། །ཞེས་བྱ་བ་ལ། འདུས་པའི་ནད་ལ་ནི་མས་གཏོང་བ་གསུམ་ཉིད་དུ་བཤད་དེ། སྔར་བཤད་པའི་རླུང་དང་མཁྲིས་པ་དང་
བད་ཀན་སེལ་བའི་གསུམ་པོ་ཉིད་ཡིན་པར་བསྟན་ནོ། །དེ་ཡང་གང་གི་ཕྱིར་མས་གཏོང་བ་རྣམས་ཀྱིས་རླུང་དང་མཁྲིས་པ་དང་བད་ཀན་རིམ་བཞིན་དུ་སེལ་ཞིང་འཇོམས་ཏེ། དེ་ལ་མས་གཏོང་བ་གཅིག་བཏང་བས་ནི་རླུང་སེལ་ཏེ། གཉིས་པས་ནི་མཁྲིས་པའོ། །གསུམ་པས་ནི་བད་ཀན་ནོ། །
གསུམ་པོ་དེ་ལས་གཞན་པ་ཡི། །མས་གཏོང་གསོ་ཞེས་གཞན་མི་འདོད། །གང་ཕྱིར་སླར་ཡང་སྦྱིན་བྱ་ཡི། །ཉེས་པ་བཞི་པོ་ཡོད་མ་ཡིན། །ཞེས་བྱ་བ་ལ། མས་གཏོང་བ་གསུམ་པོ་དེ་དག་ལས་གཞན་པའི་མས་གཏོང་བ་བཞི་པར་ནི་གསོ་བ་ཤེས་ཤིང་སྨན་དཔྱད་ཀྱི་ལུང་ལ་