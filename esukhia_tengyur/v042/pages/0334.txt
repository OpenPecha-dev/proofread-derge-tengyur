བྱང་ཆུབ་སེམས་དཔའ་ལྔ་པོའི་ཞལ་དང་ཕྱག་དང་ཕྱག་མཚན་རྣམས་དེ་བཞིན་གཤེགས་པ་ལྔ་དང་འདྲ་མོད་ཀྱི། འོན་ཀྱང་སའི་སྙིང་པོའི་ཕྱག་གཡས་ན་ནི་ཡིད་བཞིན་གྱི་ནོར་བུའི་རྒྱལ་མཚན་ནོ། །སྒྲིབ་པ་རྣམ་པར་སེལ་བའི་ཕྱག་གཡས་ན་ནི་ཞི་བའི་ཕྱག་རྒྱའོ། །ཀུན་དུ་བཟང་པོ་ནི་རྡོ་རྗེ་
སེམས་དཔའ་དང་འདྲའོ། །མིག་ལ་སོགས་པ་དང་གཟུགས་ལ་སོགས་པ་ཐ་དད་པར་སོ་སོར་ཚིག་ལེའུར་བྱས་པ་ལས་མ་བཤད་ཀྱང་འདི་དག་ཤར་སྒོའི་ངོས་ནས་བརྩམས་ཏེ་བྱང་ཤར་གྱི་མཚམས་ཀྱི་བར་གྱི་གནས་སུ་བསྐོར་ཕྱོགས་སུ་སྣ་ཚོགས་པདྨའི་སྟེང་དུ་ཟླ་བའི་དཀྱིལ་འཁོར་ལ་
སེམས་དཔའི་སྐྱིལ་མོ་ཀྲུང་གིས་བཞུགས་པར་བསམ་པར་བྱའོ། །ཡ་མཱན་ཞེས་བྱ་བ་ལ་སོགས་པ་ལ་ཡ་མཱནྟ་ཀྲྀཏ་ཅེས་བརྗོད་ལ་གཤིན་རྗེ་གཤེད་དབྱུང་བར་བྱ་སྟེ། དེ་ཡང་མཐའ་ཡས་འཇིགས་འོད་ཕྱོགས་ཀུན་ཁྱབ་དང་ལྡན། །ཞེས་བྱ་བ་ནི་ཚད་མེད་ཅིང་མི་བཟད་པར་འཇིགས་པའི་
འོད་འབར་བའི་ཚོགས་གང་ལ་མངའ་བའོ། །དུས་མཐའ་མི་བཟད་སྤྲིན་གྱི་དཀྱིལ་འཁོར་མདོག །ཅེས་བྱ་བ་ནི་བསྐལ་པ་འཇིག་པའི་དུས་ཀྱི་སྤྲིན་གྱི་མདོག་ལྟར་མདངས་ནག་པོ་མངའ་བའོ། །ཐུགས་ཀྱི་རྒྱལ་པོ་ནི་མི་བསྐྱོད་པ་སྟེ། དེ་དང་སྐུ་མཚུངས་པ་ནི་སྐུ་མདོག་གནག་ཅིང་ཞལ་
ལྷག་མ་གཉིས་ཀྱང་དེ་དང་འདྲ་བར་དྲག་ཅིང་གཏུམ་པའི་གཤིན་རྗེ་གཤེད་ལྟར་སྣང་བའི་རིགས་ཀྱི་འོད་དཔག་ཏུ་མེད་ཅིང་ཚད་མེད་པར་རྣམ་པར་འཕྲོ་ཞིང་འབྱིན་པར་སྣང་ལ། དེ་རྣམས་ཀྱིས་གཤིན་རྗེ་གཤེད་ཀྱི་སྲོག་འཕྲོག་པར་མཛད་པའི་ངང་ཚུལ་ཅན་ཡིན་པས་གཤིན་རྗེས་མཐར་མཛད་
ཅིང་ཤིན་ཏུ་གདུག་པའི་སྦྲུལ་འཇོག་པོ་ལ་སོགས་པས་རལ་པ་བཅིངས་པ་མགུལ་རྒྱན་དང་ཕྱག་གདུབ་དང་ཞབས་ལ་སོགས་པར་བྱས་པས་སྐུ་ལུས་ཀྱི་ཡན་ལག་བརྒྱན་ཅིང་གདུལ་དཀའ་བ་འདུལ་བར་མཛད་པའི་དཔལ་དང་ལྡན་པ་སྟེ་དེ་ཉིད་ཀྱིས་ན་རང་བཞིན་གྱིས་དང་བའི་ངོ་བོ་ཉིད་དུ་གྱུར་པ་ཤར་གྱི་
སྒོར་ཉི་མའི་དཀྱིལ་འཁོར་ལ་རྣམ་པར་བསམ་པར་བྱའོ། །པྲཛྙཱན་ཞེས་བྱ་བ་ལ་སོགས་པ་ལ་པྲཛྙཱནྟ་ཀྲྀཏ་ཅེས་བྱ་བ་ལ་སོགས་པའི་སྔགས་ཀྱིས་ཁྲོ་བོ་གཞན་གྱིས་མི་ཐུབ་པ་དབྱུང་བར་བྱ་སྟེ། བླ་མེད་འོད་ཅེས་བྱ་བ་ཤེས་རབ་མཐར་བྱེད་ལྟ་བུའི་འོད་ཟེར་འཕྲོ་བར་གྱུར་པ་དང་སྐུའི་རྡོ་རྗེ་