པ་ཙནྡན་བཟང་པོས་བྱུགས་པའོ། །སོགས་པའི་སྒྲས་ནི། གུར་ཀུམ་དང་། ག་བུར་དང་། གླ་རྩིས་བྱུགས་པས་ཉེ་བར་མཛེས་པར་བྱས་པ་དང་། ཨ་ཀ་རུ་དང་། ཏུ་རུསྐ་ལ་སོགས་པའི་བདུག་པས་བདུགས་ཤིང་། སན་ཏ་ན་དང་། བ་ལུ་ཀ་དང་། ཙམ་པ་ཀ་དང་། ཛཱ་ཏི་དང་། མ་
ལི་ཀ་དང་། ཨུཏྤལ་ལ་སོགས་པ་མེ་ཏོག་གི་ཁྱད་པར་དྲི་ཞིམ་པ་རྣམས་གཅལ་དུ་བཀྲམ་པས་མཛེས་པར་བྱས་པའི་མཆོག་གི་ཆ་སྟེ། ཕྱོགས་དམ་པའི་བསམ་གཏན་གྱི་གནས་ཞེས་པ་ཏིང་ངེ་འཛིན་ལ་མཉམ་པར་འཇོག་པའི་གནས་བདེ་བའི་སྟན་ལ་གནས་པར་བྱ་སྟེ། བཙོས་དང་དར་
གྱིས་གཡོགས་པའི་སྟན་ནང་ཚངས་ཅན་འཇམ་པོ་ལ་སོགས་པར་ཏིང་ངེ་འཛིན་ལ་བསླབ་པར་བྱའོ། །མཚན་ཉིད་ཇི་ལྟ་བུ་ཞེ་ན། དེའི་ཕྱིར། དུས་གསུམ་བཞུགས་པའི་སངས་རྒྱས་རྣམས། །ཞེས་བྱ་བ་ལ་སོགས་པ་སྨོས་ཏེ། འདས་པ་དང་མ་འོངས་པ་དང་། ད་ལྟར་བྱུང་བའི་
སངས་རྒྱས་ཕྱོགས་བཅུ་ན་བཞུགས་པའོ། །དམིགས་ཏེ་ཞེས་བྱ་བ་ནི་ཉེ་བར་བསམ་པའོ། །སྣ་ཚོགས་མཆོད་པའི་སྤྲིན་རྣམས་ནི། །ཞེས་བྱ་བ་ནི་སྙིང་གའི་ཟླ་བའི་རལ་གྲིའི་འོད་ཟེར་གྱི་སྒྲ་ལས་བྱུང་བའི་མཆོད་པ། མེ་ཏོག་དང་། བདུག་སྤོས་དང་། དྲི་དང་། མར་མེ་དང་། ལྷ་
བཤོས་དང་། རོལ་མོ་དང་། གླུ་དང་། གར་དང་། གོས་དང་། ན་བཟའ་ལ་སོགས་པ་རྣམ་པ་སྣ་ཚོགས་པའི་མཆོད་པའི་ཁྱད་པར་ཅན་རྣམས་ནི་ཤིན་ཏུ་མང་བའི་ཕྱིར་སྤྲིན་དང་འདྲ་བས་ན་སྤྲིན་རྣམས་སོ། །སོགས་པ་ཞེས་བྱ་བའི་སྒྲས་ནི་མཆོད་པ་སྔོན་དུ་འགྲོ་བའི་བསྟོད་པ་
དང་། སེམས་ཅན་རྗེས་སུ་གཟུང་བར་བྱ་བའི་ཕྱིར་སྨོན་ལམ་བྱ་བ་དང་། གསོལ་བ་གདབ་པ་དང་། བདག་དབུལ་བའོ། །བློ་ལྡན་གྱིས་ཞེས་བྱ་བ་ནི་སེམས་བརྟན་པ་སྟེ། རྣམ་པར་གཡེང་བའི་རྟོག་པ་ཐམས་ཅད་དང་བྲལ་བའོ། །དེ་ལྟར་སྔར་བཤད་པ་དང་འོག་ནས་བཤད་པའི་
རྣམ་པས་སངས་རྒྱས་ཀྱི་སྤྱན་སྔར་སྡིག་པ་བཤགས་པ་ལ་སོགས་པ་བྱའོ། །དགེ་བ་རྣམས་ནི་འཕེལ་བར་བྱ་བའི་ཕྱིར། །ཞེས་བྱ་བ་ནི། དགེ་བ་རྣམས་ཉེ་བར་བསགས་པའི་ཕྱིར་རོ། །སོགས་པའི་སྒྲས་ནི་བསོད་ནམས་ཀྱི་རྗེས་སུ་ཡི་རང་བ་དང་། གསུམ་ལ་སྐྱབས་སུ་འགྲོ་བ་དང་། བྱང་