འཁོར་ལོ་གཤེགས་སུ་གསོལ་བར་<བའོ,བྱའོ>། །སྔགས་པས་རབ་ཏུ་འབད་དེ་ཞེས་བྱ་བ་ནི་བསྒོམ་པ་ལ་མཁས་པས་སོ། །གང་དུ་གཤེགས་སུ་གསོལ་ཞེ་ན། ཨོཾ་ལ་སོགས་པ་ཞེས་བྱ་བ་ལ་སོགས་པ་སྨོས་ཏེ། ཨོཾ་ལ་སོགས་པའི་ཡི་གེ་བཞི་ལ་དཀྱིལ་འཁོར་གྱི་འཁོར་ལོ་ཡོངས་སུ་ཐིམ་
པར་བྱ་བ་སྟེ། སྐུ་རྡོ་རྗེ་དང་སྐུ་རྡོ་རྗེའི་རིག་པའི་སྙིང་པོ་དང་། གཤིན་རྗེ་གཤེད་ལ་སོགས་པ་ནི་སྤྱི་བོར་རོ། །གསུང་རྡོ་རྗེ་དང་དེའི་རིགས་འཇིག་རྟེན་དབང་ཕྱུག་དང་པདྨ་མཐར་བྱེད་ལ་སོགས་པ་ནི་ལྐོག་མར་རོ། །ཕྱག་ན་རྡོ་རྗེ་དང་བདུད་རྩི་འཁྱིལ་པ་ལ་སོགས་པ་ནི་ཐུགས་ཀྱི་ས་བོན་དུའོ། །
སྐུ་དང་གསུང་དང་ཐུགས་རྡོ་རྗེ་དེ་རྣམས་ཀྱང་ཡེ་ཤེས་སེམས་དཔར་བསྡུའོ། །དེ་ལྟར་རིམ་པ་འདིས་སྐུ་ལ་སོགས་པ་ཞེས་པ་སྐུ་དང་གསུང་དང་ཐུགས་ཀུན་དུ་བཟང་པོའི་བདག་ཉིད་ཅན་རྣམ་པར་མི་རྟོག་པར་ལྷག་པར་མོས་པས་བསྒོམ་པར་བྱའོ། །དེ་ལྟར་ཞེས་བྱ་བ་ལ་སོགས་པ། དེ་
ལྟར་དོན་དམ་པའི་དེ་ཁོ་ན་ཉིད་མཐོང་བས་སེམས་ཅན་གྱི་ཁམས་མ་ལུས་པ་དེ་ཁོ་ན་ཉིད་མཐོང་བ་དང་བྲལ་ཞིང་བདག་དང་བདག་གིར་འཛིན་པའི་ཉོན་མོངས་པའི་དུག་གིས་ཟིན་པ་རྣམས་ལ་སྙིང་རྗེ་ཆེན་པོ་བསྐྱེད་དེ། དེ་གདོན་པར་བྱ་བའི་ཕྱིར་སྨོན་ལམ་རྣམས་མངོན་དུ་བྱའོ། །དེ་ཡང་
གང་གིས་ལས་དང་པོ་པའི་གནས་སྐབས་སུ་སྨོན་པར་མཛད་པ་སྟེ། འཁོར་བ་ཐ་མ་མེད་པ་ཡི། །སྔོན་གྱི་མཐའ་ནི་ཇི་སྲིད་པ། །དེ་སྲིད་སེམས་ཅན་ཕན་དོན་དུ། །སྤྱོད་པ་དཔག་ཡས་སྤྱོད་པར་གྱིས། །ཕྱོགས་བཅུ་ནམ་མཁའི་མཐས་གཏུགས་པའི། །སེམས་ཅན་ཀུན་དོན་བསྒྲུབ་
པའི་ཕྱིར། །ཇི་ལྟར་འཇམ་དཔལ་སྤྱོད་མཛད་པ། །བདག་གི་སྤྱོད་པ་དེ་འདྲར་ཤོག །ཅེས་བྱ་བ་ལ་སོགས་པ་དང་། བཟང་པོ་སྤྱོད་པ་ལས་གསུངས་པའི་སྨོན་ལམ་དག་ཀྱང་བྱའོ། །ད་ནི་མཉམ་པར་མ་བཞག་པའི་སྦྱོར་བ་ལ་གནས་པའི་སྒོ་ནས་སྤྱོད་ཡུལ་ཡོངས་སུ་དག་པ་བསྟན་
པར་བྱ་བའི་ཕྱིར། ལངས་ནས་ཞེས་བྱ་བ་ལ་སོགས་པ་སྨོས་ཏེ། མཉམ་པར་བཞག་པ་ལས་ལངས་ནས་དག་པའི་སེམས་ཞེས་བྱ་བ་གཞན་གྱི་དོན་ལ་འཇུག་པ་དང་། རང་ལྷའི་རྣམ་པའི་ང་རྒྱལ་ཞེས་བྱ་བ་ཀུན་དུ་བཟང་པོའི་ང་རྒྱལ་དང་ལྡན་པ་ཡིད་ལ་བྱས་ནས། ཀུན་དུ་སྣང་