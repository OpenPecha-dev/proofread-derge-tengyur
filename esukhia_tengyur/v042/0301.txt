རྟ་བབས་དང་། ཞེས་བྱ་བ་ནི་གང་དུ་བསམ་གཏན་བཞི་པོ་ཉིད་རྟ་བབས་བཞི་རུ་གྱུར་པ་སྟེ། རྟ་བབས་ནི་གཞལ་ཡས་ཁང་གི་ཕྱི་རོལ་ན་ཀ་བའི་<སྐོ་,སྒོ་>ཡོད་པའོ། །དེ་ལ་བསམ་གཏན་བཞིའི་འབྲས་བུ་ནི་རྟ་བབས་བཞི་ཡིན་ཏེ། འདོད་པའི་ཉེས་དམིགས་མཐོང་སྟེ།
སྐྱེ་བས་འདོད་པའི་བདེ་བའི་འདོད་ཆགས་དང་བྲལ་བ་ལ་རྩེ་གཅིག་པའི་རང་བཞིན་ཅན་ནི་དང་པོའོ། །མ་བརྟགས་པ་ཉིད་འདོད་པའི་འདོད་ཆགས་དང་བྲལ་བའི་ཡོན་ཏན་ལ་དམིགས་པའི་སེམས་རྩེ་གཅིག་པ་ཉིད་ལ་དམིགས་པ་ནི་གཉིས་པའོ། །སེམས་དག་པའི་འདོད་ཆགས་
དང་བྲལ་བ་ནི་གསུམ་པའོ། །དབུགས་རྔུབ་པ་དང་། དབུགས་འབྱུང་བ་དང་། ལུས་ཀྱི་བདེ་བའི་འདོད་ཆགས་དང་བྲལ་བ་ནི་བསམ་གཏན་བཞི་པའོ། །དེ་ཡང་རྟོག་པ་དང་དཔྱོད་པ་དང་བཅས་པའི་གཡོ་བའི་རླབས་དང་ལྡན་པ་ནི་དང་པོའོ། །དགའ་བ་དང་བདེ་བ་ནི་གཉིས་པའོ། །
བདེ་བ་ལས་ཉམས་པའི་འཇིགས་པས་ཉམ་ཐག་པ་ནི་གསུམ་པའོ། །རོ་གཅིག་པ་ཉིད་དུ་གྱུར་པ་འདི་ནི་བཞི་པའོ་ཞེས་ཇི་སྐད་བཤད་པ་ལྟ་བུའོ། །ཏིང་ངེ་འཛིན་གྱི་ཁ་ཁྱེར་གྱིས་ནི་ཀུན་ནས་བསྐོར། །ཞེས་བྱ་བ་ནི་ཏིང་ངེ་འཛིན་རྣམས་ཉིད་ནི་ཁ་ཁྱེར་ཡིན་ཏེ། དེ་རྣམས་ཀུན་ནས་བསྐོར་
ཅིང་ཡོངས་སུ་ཆོད་པ་སྟེ། ཕྱོགས་བཞི་ཀུན་ནས་བསྐོར་བའོ། །དེ་ལ་སེམས་དང་སེམས་ལས་བྱུང་བ་འདི་ལ་མཉམ་པར་བྱས་ནས་ཏིང་ངེ་འཛིན་ཏེ། སེམས་ཀྱི་རྩེ་གཅིག་པའོ། །ཁ་ཁྱེར་ནི་རྩིག་པའི་ཕྱི་རོལ་དུ་ངོས་ཀྱི་སྟེགས་བུའི་ཚུལ་ལོ། །ཏིང་ངེ་འཛིན་དེ་དཔའ་བར་འགྲོ་བ་
དང་། ནམ་མཁའ་མཛོད་དང་། དྲི་མ་མེད་པ་དང་། སེང་གེ་རྣམ་པར་རོལ་པ་ལ་སོགས་པ་སྔར་བྱང་ཆུབ་སེམས་དཔའི་གནས་སྐབས་སུ་བསྒོམས་པར་གྱུར་པ་དེའི་འབྲས་བུ་ནི་ཁ་ཁྱེར་རྣམས་ཡིན་ནོ་ཞེས་བྱ་བའི་དོན་ཏོ། །ཁ་ཁྱེར་དེར་ལེགས་བརྟེན་པ་ཞེས་བྱ་བ་ལ་སོགས་པ་
ལ། ཁ་ཁྱེར་དེར་ཞེས་བྱ་བ་ནི་ཁ་ཁྱེར་བཞི་པོ་དེ་རྣམས་སུ་ལེགས་པར་བརྟེན་ཞིང་གནས་པའི་མཆོད་པ་དམ་པ་འཛིན་པའི་གཟུངས་ཀྱི་ཚོགས་གང་ཡིན་པའི་གཟུངས་ནི་དོན་དང་། གཞུང་དང་། ངེས་པའི་ཚིག་དང་། ཐམས་ཅད་དེ་ཀུན་ནས་ཉོན་མོངས་པ་དང་། རྣམ་པར་བྱང་བ་