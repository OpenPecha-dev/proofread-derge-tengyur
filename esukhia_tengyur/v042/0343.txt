ལ་དབང་དུ་གྱུར་པས་དེ་ལྟར་སྤྲུལ་པ་ཡིན་པའི་ཕྱིར་ཡེ་ཤེས་ལ་ནི་མི་ཤོང་བ་ཡོད་པ་མ་ཡིན་ནོ། །དེ་ལྟར་ཡེ་ཤེས་ཀྱི་ཕྱག་རྒྱ་དང་སྦྱོར་བས་སེམས་བརྟན་པར་བྱས་ནས། དོན་དམ་པའི་བདག་ཉིད་ཅན་གྱི་ཕྱག་རྒྱ་ཆེན་པོའི་རྣལ་འབྱོར་བསྒོམ་པར་གསུངས་པ་
ཡིན་ཏེ། ཤེས་རབ་ཐབས་ནི་མཉམ་སྦྱོར་བ། །བསྒོམ་པའི་རྣལ་འབྱོར་པ་མཆོག་གིས། །ཕྱག་རྒྱ་ཆེ་དང་མཉམ་སྦྱོར་བའི། །བསྒོམ་པ་རྒྱལ་བས་གསུངས་པ་ཡིན། །ཞེས་བཤད་པས། རེ་ཞིག་རིམ་པ་འདིས་དང་པོར་ཤེས་རབ་བསྒོམ་པར་བྱའོ། །ཅི་གཟུགས་ལ་སོགས་
པས་ཇི་ལྟར་བྱིས་པས་ཡོངས་སུ་བརྟགས་ཤིང་མཐོང་བ་རྣམས་ཇི་ལྟར་རྣམ་པར་ཤེས་པའི་རང་བཞིན་ཡིན་ཞིང་དོན་དམ་པར་སྟོང་པ་ཡིན་ནམ་འོན་ཏེ་ཀུན་རྫོབ་ཙམ་གྱི་རང་བཞིན་ཅན་ཡིན་ཞེ་ན། དེ་གསུངས་པ་ནི་གཟུགས་ལ་སོགས་པ་ཞེས་བྱ་བ་ལ་སོགས་པ་ཡིན་ཏེ། གཟུགས་སུ་
རུང་བས་ན་གཟུགས་ཏེ། ཁ་དོག་དང་དབྱིབས་ཀྱི་དབྱེ་བས་རྣམ་པ་གཉིས་སོ། །ཁ་དོག་ནི་སྔོན་པོ་ལ་སོགས་པའོ། །དབྱིབས་ནི་མཉམ་པ་དང་མཐོ་བ་དང་དམའ་བ་ལ་སོགས་པའོ། །སོགས་པའི་སྒྲས་ནི་ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་བསྡུ་
བའོ། །གཟུགས་ལ་སོགས་པ་གང་ཡིན་པ་འདི་དག་ནི་ཐོག་མ་མེད་པའི་དུས་ཡིན་གྱི་མ་རིག་པའི་བག་ཆགས་ཀྱི་མིག་སེར་གྱིས་ཉེ་བར་བཅོམ་པའི་མིག་གིས་རྟོག་པ་མང་པོའི་བཟོས་བསྒྲུབས་པ་ལས་སྣང་བ་ཡིན་པ་དེའི་རྣམ་པ་ཞེས་པ་གཟུགས་ཀྱི་རང་བཞིན་ནི་ངོ་བོ་ཉིད་སྟོང་པ་ཡིན་ཏེ།
བཅོམ་ལྡན་འདས་ཀྱིས་རབ་འབྱོར་གཟུགས་ནི་གཟུགས་ཀྱི་ངོ་བོ་ཉིད་ཀྱིས་སྟོང་སྟེ། དེའི་རང་བཞིན་དེ་ཡིན་པའི་ཕྱིར་རོ་ཞེས་ཇི་སྐད་གསུངས་པ་དེ་ལྟ་བུ་སྟེ། ཚོར་བ་ལ་སོགས་པ་ཡང་དེ་བཞིན་ནོ། །གཞན་ཡང་། གཟུགས་ནི་དབུ་བ་རྡོས་པ་འདྲ། །ཚོར་བ་ཆུ་བུར་དག་དང་
མཚུངས། །འདུ་ཤེས་སྨིག་རྒྱུ་འདྲ་བ་སྟེ། །འདུ་བྱེད་རྣམས་ནི་ཆུ་ཤིང་བཞིན། །རྣམ་ཤེས་སྒྱུ་མ་ལྟ་བུའོ་ཞེས། །དེ་ཉིད་གཟིགས་པས་བཀའ་སྩལ་ཏོ། །ཞེས་ཇི་སྐད་གསུངས་པ་ལྟ་བུའོ། །མངོན་སུམ་གྱི་ཤེས་པས་མཐོང་བ་ཡིན་ནོ། །ངོ་བོ་ཉིད་ཀྱིས་སྟོང་པ་ཇི་ལྟར་ཡིན་ཞེ་ན་དེ་ནི་