ཤྲཱི་ཙཀྲ་སཾ་བ་ར་སཱ་དྷ་ན་ཨ་མྲྀ་ཏ་ཀྵ་ར་ནཱ་མ། བོད་སྐད་དུ། དཔལ་འཁོར་ལོ་སྡོམ་པའི་སྒྲུབ་ཐབས་བདུད་རྩི་འཛག་པ་ཞེས་བྱ་བ། བཅོམ་ལྡན་འདས་དཔལ་ཧེ་རུ་ཀ་ལ་ཕྱག་འཚལ་ལོ། །དབང་པོ་དགག་དཀའ་གླང་པོ་མཆོག །ནུས་པའི་སྟོབས་ཀྱི་ལྕགས་ཀྱུས་
འགུགས། །ཐིག་སྟོང་སངས་རྒྱས་ཉིད་མྱུ་གུ། །ཟླ་བའི་འོད་ཟེར་ལྟར་འཕྲོ་བ། །རང་སྙིང་པད་སྣང་དབུས་གནས་པའི། །ཟླ་བའི་གཟུགས་བརྙན་ནང་དམིགས་པ། །ས་ཆུ་མེ་རླུང་མཁའ་རང་བཞིན། །སྐྱེ་མེད་ཐིག་ལེ་ལ་ཕྱག་འཚལ། །བརྡ་འབའ་ཞིག་ནི་གཙོར་གྱུར་པ། །ཚིག་གི་སྡེབ་དང་
འབྲེལ་པ་དང་། །རྟགས་རྣམས་རང་དགའ་བ་ཡི་རྒྱུད། །དཔལ་ལྡན་འཁོར་ལོ་སྡོམ་པ་མཆོག །ཡུན་རིང་པ་རུ་རྟོགས་དཀའ་བ། །འབྲེལ་མེད་སྐད་ནི་མ་ལུས་གསུངས། །དེ་ཟབ་རྒྱ་མཚོ་ལྟར་གནས་པ། །ཟབ་མོ་སུ་ཡིས་ཤེས་པ་ཡིན། །དེ་ཕྱིར་བདག་གིས་རྩ་བ་ཡི། །བཤད་པ་ཕྱི་
མ་ཡོངས་ཤེས་པས། །འཁོར་ལོ་དག་པ་དེ་རིང་བརྩམས། །རི་དང་ནགས་ཚལ་ཕུག་རྣམས་དང་། །ཆུ་བོའི་འགྲམ་དང་བཞི་མདོ་དང་། །རྒྱ་མཚོ་ཆེན་པོ་ཉམས་དགའི་འགྲམ། །ཤིང་གཅིག་དྲུང་དང་བདེ་བའི་གནས། །གནས་ནི་ཉེ་བར་བསྟན་པ་ཡིན། །ཡང་ན་ཡིད་དང་མཐུན་པར་ཏེ། །
དེ་རུ་རྣལ་འབྱོར་བརྩམ་པར་བྱ། །འདོད་པ་ཀུན་གྱི་འབྲས་བུ་ཐོབ། །སྙིང་ག་ཆུ་སྐྱེས་དབུས་གནས་པར། །ཉི་མ་ཐོད་པ་བསྒོམ་པར་བྱ། །དེ་རུ་དེ་ཉིད་མཆོག་ལྟ་བ། །ཡེ་ཤེས་ལྔ་ཡི་རང་བཞིན་ཞི། །འོད་ཟེར་སྣ་ཚོགས་རང་བཞིན་མཆོག །ཀུན་ནས་རྣམ་པར་འཕྲོ་གྱུར་པ། །སེམས་ཙམ་ཉིད་དུ་
གནས་པ་སྟེ། །བྱང་ཆུབ་མཆོག་ནི་སྒྲུབ་པར་བྱེད། །ནམ་མཁའི་དབྱིངས་སུ་བསྒོམ་བྱ་བ། །དཀྱིལ་འཁོར་མཆོག་དགའ་བསྒོམ་པར་བྱ། །ཏིལ་གོང་གཏམས་འདྲའི་སངས་རྒྱས་དང་། །བྱང་ཆུབ་སེམས་དཔའ་མཆོད་པར་བྱ། །འགྲོ་བ་དྲུག་གི་སེམས་ཅན་རྣམས། །བླ་མེད་གོ་འཕང་ཐོབ་
བྱའི་ཕྱིར། །དེ་རུ་གསུམ་ལ་སྐྱབས་འགྲོ་བྱ། །དམ་བཅའ་ཡོངས་སུ་གཟུང་བྱ་སྟེ། །སེམས་ཅན་ཀུན་གྱི་དོན་གྱི་ཕྱིར། །སངས་རྒྱས་ཧེ་རུ་ཀ་རུ་ཤོག །དེ་ནས་ཚངས་པ་ཡི་ནི་གནས། །བཞི་པོ་རྣམས་ནི་བསྒོམ་པར་བྱ། །བསམ་གཏན་ཕ་རོལ་ཕྱིན་པ་དམིགས། །སེམས་ནི་མཆོག་སྟེ་