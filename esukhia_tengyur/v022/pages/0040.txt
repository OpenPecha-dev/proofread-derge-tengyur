ནི་ཟག་པ་དང་བཅས་པའི་དངོས་པོ་ཀུན་དུ་མི་སྦྱོར་བའོ། །དེ་རྣམས་མི་བརྟེན་པ་རྣམ་པར་འབྱེད་པ་དང་། འདོད་ཆགས་དང་བྲལ་བ་དང་། འགོག་པ་ལ་བརྟེན་པ་མེད་པའོ། །ཀུན་དུ་སྦྱོར་བ་ནི་འདུས་བྱས་ཐམས་ཅད་ཀྱི་དངོས་པོ་ལ་ཡང་དག་པར་སྦྱོར་བའོ། །དེ་ཡོངས་སུ་གྱུར་པ་ནི་དེའི་བདག་ཉིད་དུ་གནས་
པའོ། །ལྟ་བར་བྱེད་པའི་ཤེས་པ་འདི་དག་ནི་མིག་ལ་སོགས་པ་དང་མཚུངས་པའི་དད་པ་ལ་སོགས་པའི་དབང་པོ་བསྟན་པར་བྱའོ། །དེ་ཡང་རྣམ་པ་ལྔ་སྟེ། འདི་ལྟ་སྟེ། དད་པའི་དབང་པོ་དང་། བརྩོན་འགྲུས་ཀྱི་དབང་པོ་དང་། དྲན་པའི་དབང་པོ་དང་། ཏིང་ངེ་འཛིན་གྱི་དབང་པོ་དང་། ཤེས་
རབ་ཀྱི་དབང་པོའོ། །དེ་ལ་དད་པ་ནི། འཇིག་རྟེན་པ་དང་འཇིག་རྟེན་ལས་འདས་པ་ལ་ཡང་དག་པའི་ལྟ་བ་དང་ལས་ཀྱི་འབྲས་བུ་ལ་ཉེ་བར་ལོངས་སྤྱོད་པ་ལ་སེམས་ཡིད་ཆེས་པའོ། །སེམས་ཀྱི་ཀུན་དུ་སྦྱོར་བ་ནི་བརྩོན་འགྲུས་སོ། །དད་པའི་དབང་པོ་ལ་བརྟེན་ནས་ཆོས་གང་མ་བརྗེད་པ་ནི་
བརྩོན་འགྲུས་བསྟན་ཏོ། །བརྩོན་འགྲུས་ཀྱི་དབང་པོ་མ་བརྗེད་ཅིང་དོན་མ་བརྗེད་པ་ནི་དྲན་པའི་དབང་པོས་ཆོས་རྣམས་མ་བརྗེད་པ་གང་མངོན་དུ་བྱེད་པ་ནི་ཏིང་ངེ་འཛིན་གྱི་དབང་པོར་བསྟན་ཏོ། །ཏིང་ངེ་འཛིན་གྱིས་རྩེ་གཅིག་པར་བྱས་པའི་ཆོས་གང་ཁྱད་པར་དུ་གྱུར་པ་ནི་ཤེས་རབ་ཀྱི་དབང་
པོའོ། །མ་དད་པ་དང་ལེ་ལོ་དང་། བརྗེད་ངས་པ་དང་། བག་མེད་པ་དང་། རྣམ་པར་གཡེང་བ་ལ་སོགས་པ་མི་མཐུན་པ་ཟད་པ་ལས་ཁྱད་པར་ཐོབ་པའི་དབང་པོ་ཉིད་སྟོབས་སུ་བསྟན་ཏེ། འདི་ལྟ་སྟེ། དད་པའི་སྟོབས་དང་། བརྩོན་འགྲུས་ཀྱི་སྟོབས་དང་། ཏིང་ངེ་འཛིན་གྱི་སྟོབས་
དང་། ཤེས་རབ་ཀྱི་སྟོབས་སོ། །རང་ཉིད་ཀྱིས་ཡང་དག་པར་ཁོང་དུ་ཆུད་པ་འདི་ནི་བྱང་ཆུབ་སྟེ། སེམས་གཉིས་དང་བྲལ་བའོ། །དེའི་རྒྱུ་ནི་བྱང་ཆུབ་ཀྱི་ཡན་ལག་གོ། །དེ་རྣམས་ཀྱང་བདུན་ཏེ། འདི་ལྟ་སྟེ། དྲན་པ་ཡང་དག་བྱང་ཆུབ་ཀྱི་ཡན་ལག་དང་། ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་
ཡན་ལག་དང་། དགའ་བ་ཡང་དག་བྱང་ཆུབ་ཀྱི་ཡན་ལག་དང་། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་དང་། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་དང་། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་དང་། བཏང་སྙོམས་ཡང་དག་བྱང་ཆུབ་ཀྱི་ཡན་ལག་གོ། །དེ་ལ་སེམས་ཅན་