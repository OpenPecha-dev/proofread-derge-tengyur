ཞིག་མངགས་ཏེ་དེས་ཁྱེད་ཀྱི་རྒྱབ་ཏུ་ཁུ་ཚུར་ཅིག་བསྣུན་ན་ཤོག་ཤིག་ཅེས་བྱས་ཏེ་བུད་མེད་ཀྱིས་དགེ་སློང་ལ་སྐྱེས་པ་དེའི་རྒྱབ་ཏུ་ཁུ་ཚུར་ཅིག་སྣུན་ཅིག་ཅེས་བསྒོས་ནས་དགེ་སློང་གིས་སྐྱེས་པ་ལ་ཁུ་ཚུར་ཅིག་བསྣུན་པ་དང་། སྐྱེས་པ་ན་རེ་ངེད་མི་ཚངས་པར་སྤྱོད་
པའི་ཐ་ན་ཁྱོད་ཀྱིས་བྱས་ཀྱི་དགེའོ་ཞེས་བྱས། འདུས་པའི་འོག་ཏུ་དགེ་སློང་ཐེ་ཚོམ་ཟོས་ནས་ཕྱིན་ཆད་ཁྲོ་སེམས་མེད་པར་སེམས་ཅན་དང་རྡོ་ཤིང་ལ་ཁུ་ཚུར་གྱིས་བརྡེགས་ན་ཉེས་བྱས་ཞེས་བཅས། སྨྱན་གྱིས་ཏ་རྣམ་པར་གདོན་མི་ཟ་བའི་འོ། །སྨྱན་གྱི་དགེ་འདུན་གྱི་ལྷག་མ་སྟེ་
འདུལ་བ་བྱེ་བྲག་ཏུ་གདོན་མི་ཟ་བའི་ནང་ནས་འབྱུང་བའི་མདོ། །སྨྱན་གྱིའོ། །སྨྱན་གྱི་དགེ་འདུན་གྱི་ལྷག་མ་སྟེ་འདུལ་བ་སྡེ་སོ་སོའི་ནང་ནས་འབྱུང་བའི་མདོ་རྫོགས་སོ།། །།ཁང་པའི་དགེ་འདུན་གྱི་ལྷག་མ་ལ་འཆད། ཉེས་མེད་པ་ནི་སྤྱོད་ལམ་བཞིའི་སྣོད་མེད་པའོ། །
ཁང་བུ་ཆུར་གོམ་པ་གསུམ་མམ་ལུས་འཕྲེས་ན་ཤོང་བ་དང་ཞེང་དུ་སྐྱིལ་མོ་ཀྲུང་བཅས་ན་བདེ་བླག་ཏུ་ཤོང་བ་དང་འཕང་དུ་འགྲེང་ན་སྤྱི་བོ་རེག་ཙམ་བྱས་ཏེ་བརྩིགས་པ་ནི་ཉེས་མེད་དོ། །བསྒོས་པ་དང་མ་བསྒོས་པའང་ཐ་མི་དད་དོ། །གང་ཟག་ཅིག་གི་ཕྱིར་ཁང་པ་བརྩིགས་ལ་བདག་གིས་རྒྱུ་ཕྱུང་སྟེ་ས་
མི་གཙང་ཡང་གླས་རྩིགས་ཤིག་ཅེས། དགེ་སློང་ཅིག་ལ་བཅོལ་ན་ལྷག་མ་བཅོལ་བའི་དགེ་སློང་གིས་ཀྱང་མི་གཙང་བཞིན་དུ་བརྩིགས་ན་ལྷག་མ་རྒྱུ་ཕོག་སྟེ་ལྷག་མར་མི་འགྱུར། ཚུལ་བཞིན་དུ་རྩིགས་ཤིག་བྱས་པ་ལས་དེ་བཞིན་དུ་མ་བྱས་ལ་རྗེས་སུ་ཡི་རང་སྟེ་རྒྱུ་ཕྱི་མས་ཀྱང་བསྣན་ཏེ་བྱེད་དུ་
བཅུག་ན་ལྷག་མ། ཚུལ་བཞིན་དུ་རྩིག་ཏུ་བཅུག་པ་ལས་ཉེས་པར་བརྩིགས་ཏེ་ཉེས་སོ་ཞེས་བྱས་ནས་རྒྱུ་ཕྱི་མ་ཡང་མ་ཡིན་པར་བཏང་ན་ཉེས་མེད། བཅོལ་བ་ཡང་བདག་པོ་བཞིན་ནོ། །མདོ་ལྟག་མ་ལྟར་རྒྱུ་ཕོག་སྟེ་གཞན་རྩིག་ཏུ་བཅུག་པ་བདག་གིས་རྒྱུ་ཕྱུང་ཡང་ལག་དར་ཏེ་མ་བརྩིགས་པས་
ལྷག་མར་མི་འགྱུར་རོ་སྙམ་བསམས་ཀྱང་ལྷག་མར་འགྱུར་རོ། །བཅོལ་བའི་དགེ་སློང་དེས་ཀྱང་བདག་གིས་བརྩིགས་ཀྱང་རྒྱུ་གཞན་གྱི་ཡིན་པས་ལྷག་མར་མི་འགྱུར་རོ་སྙམ་བསམས་ཀྱང་མི་ཕན་ཏེ་ལྷག་མར་འགྱུར་རོ། །སྨྲས་པ་བཞིན་དུ་མ་བྱས་པ་ལ་ལུས་དང་ངག་གིས་མོས་པ་ཡང་ངོ་། །