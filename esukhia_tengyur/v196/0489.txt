ཅད་ལ་འཇུག་པ་ཞེས་བྱ་བའི་སྒྲའི་བསྟན་བཅོས་ཀྱི་འགྲེལ་པ་སྦྱོར་བ་བཞི་དང་ལྡན་པ་སློབ་དཔོན་ཆེན་པོ་སུ་བྷཱ་ཥ་ཀཱི་རྟིས་ངོ་བོ་གཅིག་ཏུ་བརྗོད་པའི་གཞུང་དུ་མཛད་པ་རྫོགས་སོ།། {D4292}༄༅༅། །རྒྱ་གར་སྐད་དུ། པྲ་ཡོ་ག་མུ་ཁ།
བྲྀཏྟི། བོད་སྐད་དུ། །རབ་ཏུ་སྦྱོར་བའི་སྒོའི་འགྲེལ་པ། འཇིག་རྟེན་མགོན་པོ་ལ་ཕྱག་འཚལ་ལོ། །སྒྲའི་རབ་ཏུ་སྦྱོར་བ་ཇི་སྙེད་པ་བཞིན་དུ་བརྗོད་པ་ཤེས་པར་འདོད་པ་དེས་དང་པོར་སྒྲའི་གནས་བྱེད་པ་པོ་ཤེས་པར་བྱའོ། །དེ་ལ་བྱེད་པ་ཞེས་བྱ་བ་ནི་རྣམ་པ་དྲུག་སྟེ། བྱེད་
པ་པོ་དང་། ལས་དང་། བྱེད་པ་དང་། ཡང་དག་པར་སྦྱིན་པ་དང་། གང་ལས་འོངས་པ་དང་། གནས་གཞི་ཞེས་བྱ་བའོ། །ཡང་དེ་དག་ཀྱང་དབྱེ་ན་ཉི་ཤུ་རྩ་གསུམ་དུ་འགྱུར་ཏེ། གང་ཞེ་ན། བྱེད་པ་པོ་ནི་རྣམ་པ་ལྔ། ལས་ནི་རྣམ་པ་བདུན། བྱེད་པ་ནི་རྣམ་པ་གཉིས།
ཡང་དག་པར་སྦྱིན་པ་ནི་རྣམ་པ་གསུམ། གང་ལས་འོངས་པ་ནི་རྣམ་པ་གཉིས། གནས་གཞི་ནི་རྣམ་པ་བཞིའོ། །བྱེད་པ་པོ་རྣམ་པ་ལྔ་གང་ཞེ་ན། རང་དབང་གི་བྱེད་པ་པོ་དང་། རྒྱུའི་བྱེད་པ་པོ་དང་། ལས་ཀྱི་བྱེད་པ་པོ་དང་། མ་བརྗོད་པའི་བྱེད་པ་པོ་དང་། བརྗོད་པའི་བྱེད་
པ་པོའོ། །དེ་ལ་རང་དབང་གི་བྱེད་པ་པོ་ནི་ཇི་ལྟར་བསོད་ནམས་ལ་བྱེད་པ་ནི་དད་པ་དང་། བྱམས་པ་ལ་བྱེད་པ་ནི་དགེ་བའི་སེམས་དང་། རིག་པ་ལ་བྱེད་པ་ནི་བློ་དང་། དཔལ་ལ་བྱེད་པ་ནི་བརྩོན་འགྲུས་དང་། ཡོན་ཏན་ལ་ཐོབ་པར་བྱེད་པ་ནི་ལེ་ལོ་མེད་པ་སྟེ། དེ་རྣམས་ནི་རང་དབང་
གི་བྱེད་པ་པོ་ཞེས་བྱའོ། །རྒྱུའི་བྱེད་པ་པོ་ནི་ཇི་ལྟར་བདེ་བ་ལ་རྙེད་པ་ནི་བསྙེན་བཀུར་རྣམས་སོ། །བརྟེན་པ་དེ་རྣམས་ལ་བརྟེན་པས་སྐུལ་བ་ནི་ཕན་པ་རྟེན་པའི་བརྟེན་པ་དེའི་སྐུལ་ལ་པ་ནི་རྒྱུའི་བྱེད་པ་པོ་དག་གོ། །ལས་ཀྱི་བྱེད་པ་པོ་ནི་ཇི་ལྟར་བདག་ཉིད་ཀྱིས་སྐྱེ་བོ་གསོད་པའི་སྐྱོན་
མཐོང་ན་བདག་ཉིད་ཡོངས་སུ་སྡུག་བསྔལ་བར་བྱེད་པ་དགེ་བའི་བློ་དང་། བདག་ཉིད་ཀྱིས་སྐྱེ་བོ་ཕལ་པ་ལ་ཞེན་པ་གཅོད་པ་དག་སྟེ། ལས་ལྟ་བུའི་ལས་ཀྱི་བྱེད་པ་པོ་འདྲ་བ་ཞེས་བྱ་བས། ལས་ཀྱི་བསྡུ་བར་འགྱུར་བར་བསྟན་པ་ལས་དངོས་སུ་ལས་དག་རྟག་ཏུ་བདག་གི་ཚིག་