མེ་ཏོག་གི་ཕྲེང་བ་ཡང་དག་པར་སྦྱིན་པ་ཞེས་བྱ་བ་ནི་ན་ཆུང་ལ་ཕྲེང་བ་ཡང་དག་པར་སྦྱིན་པ་ཞེས་བྱ་བའི་དོན་ཏེ། མཐུན་པའི་གསུམ་པ་མི་འབྱོར་བའི་སྦྱིན་པ་སྟེ། དེ་ནི་བཞི་པའི་དོན་གྱི་གསུམ་པ་ཞེས་བྱའོ། །གཉི་ག་འདིས་ཤེས་པར་བྱ་སྟེ། གསུམ་པའི་རྣམ་པར་དབྱེ་བ་བདག་གི་ཚིག་
ཅན་དུ་བྱེད་པའོ། །གང་འདི་ནི་གསུམ་པ་མི་འབྱོར་བའི་སྦྱིན་པ་སྟེ། དེ་བཞི་པའི་དོན་ཏེ། བདག་གི་ཚིག་ཅན་དེ་དམན་པའི་ཐ་སྙད་ལ་ནི་བཞི་པའི་དོན་གྱི་གསུམ་པ་ཞེས་བརྗོད་དོ། །ལྔ་པ་ཉིད་ནི་གང་ལས་འོངས་པར་འགྱུར་ཏེ། དེ་ལས་གཞན་མ་ཡིན་ནོ། །ལྔ་པ་ནི་ཇི་ལྟར་རི་ལས་འོངས་པ་ནི་
དྲང་སྲོང་ཆེན་པོ་ཞེས་པ་སྟེ། ལྔ་པ་གང་ལས་འོངས་པ་ནི་ལྔ་བ་ཞེས་བྱའོ། །བདུན་པ་ཉིད་ནི་གནས་གཞི་སྟེ། བདུན་པ་ནི་ཇི་ལྟར་གྲོད་ལ་གནས་པ་ཞེས་པ་སྟེ། བདུན་པ་ནི་གནས་གཞིའི་བདུན་པའོ། །འདི་ཕྱོགས་ཙམ་མཐོང་བའི་དོན་བྱེད་པ་པོ་མདོར་བསྡུས་ནས་བརྗོད་པའོ། །རྒྱ་ཆེར་
ནི་འགྲེལ་བ་ལ་སོགས་པར་བལྟ་བར་བྱའོ། །དེ་དག་གི་བརྗོད་པ་དང་མ་བརྗོད་པའི་རང་བཞིན་དམིགས་མོད་ཀྱི། འོན་ཀྱང་རྗོད་པ་པོ་དང་བརྗོད་པ་མེད་པ་སྨྲ་བར་བྱ་སྟེ། གང་ཞེ་ན། ཚིག་སྡུད་པ་དང་། དེ་ལ་ཕན་པའི་རྐྱེན་ཅན་དང་། ཏི་ངའི་རྐྱེན་ཅན་དང་། བྱེད་པའི་རྐྱེན་ཅན་དག་སྟེ་བཞི་པོ་
འདི་དག་རྗོད་པ་པོ་དང་བརྗོད་པ་མེད་པ་དག་གོ། །ཇི་ལྟར་ན་བཞི་པོ་འདི་དག་རྗོད་པ་པོ་དང་བརྗོད་པ་མེད་པ་ཡིན་ཞེ་ན། ཚིག་སྡུད་པ་དང་། དེ་ལ་ཕན་པའི་རྐྱེན་ཅན་དང་། ཏིང་ངའི་རྐྱེན་ཅན་དང་། བྱེད་པའི་རྐྱེན་ཅན་ཏེ་འདི་དག་གནས་སྐབས་ཀྱིས་བརྗོད་པ་ནི་བརྗོད་པའོ། །ལས་དང་། བྱེད་པ་པོ་དང་། བཞི་པོ་དེ་དག་
གནས་སྐབས་ཀྱི་འབྲེལ་པར་བརྗོད་པ་དང་མ་བརྗོད་པས་བརྗོད་པ་དང་མ་བརྗོད་པ་ཞེས་བྱ་བའོ། །སྦྱོར་བའི་སྒོ་ནས་བྱེད་པ་པོ་རིམ་པར་ཕྱེ་བ་སྟེ་དང་པོ་རྫོགས་སོ།། །།དེ་ལྟར་བྱེད་པ་པོའི་རབ་ཏུ་དབྱེ་བ་བརྗོད་ནས། ད་ནི་ཚིག་སྡུད་པ་རྗེས་སུ་བཤད་པར་བྱའོ། །ཚིག་སྡུད་པ་ནི་
བསྡུ་ན་དྲུག་སྟེ། དེའི་སྐྱེས་བུའི་ཚིག་སྡུད་པ་དང་། ལས་འཛིན་པའི་དང་། འབྲུ་མང་པོ་པའི་དང་། བ་གཉིས་པའི་དང་། ཟླས་དབྱེ་བའི་དང་། ཟད་པར་མི་འགྱུར་བའི་རྣམས་སོ། །རྒྱས་པར་དབྱེ་ན་ཉི་ཤུ་རྩ་བརྒྱད་དུ་འགྱུར་རོ། །ཡང་རྣམ་པར་དབྱེ་བ་བཅོ་ལྔར་ཡང་བཤད་པར་བྱའོ། །དེ་