ཡིད་མི་དམིགས་པ་དང་། སྦྱིན་པའི་ཕ་རོལ་ཏུ་ཕྱིན་པ་མི་དམིགས་པ་དང་། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་མི་དམིགས་པ་དང་། བཟོད་པའི་ཕ་རོལ་ཏུ་ཕྱིན་པ་མི་དམིགས་པ་དང་། བརྩོན་འགྲུས་ཀྱི་ཕ་རོལ་ཏུ་ཕྱིན་པ་མི་དམིགས་པ་དང་། བསམ་གཏན་
གྱི་ཕ་རོལ་ཏུ་ཕྱིན་པ་མི་དམིགས་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པ་མི་དམིགས་པ་དང་། ཉན་ཐོས་མི་དམིགས་པ་དང་། རང་སངས་རྒྱས་མི་དམིགས་པ་དང་། བྱང་ཆུབ་སེམས་དཔའ་མི་དམིགས་པ་དང་། སངས་རྒྱས་མི་དམིགས་པ་འདི་ནི། ཤཱ་རིའི་བུ་བྱང་ཆུབ་སེམས་
དཔའ་སེམས་དཔའ་ཆེན་པོའི་བྱང་ཆུབ་ཀྱི་ལམ་ཡིན་ཏེ། འདི་ལྟ་སྟེ། ཆོས་ཐམས་ཅད་མི་དམིགས་པའོ། །ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ལམ་འདིས་འགྲོ་ཞིང་ཕ་རོལ་ཏུ་ཕྱིན་པ་དྲུག་པོ་རྣམས་ལ་སྤྱོད་པ་ནི་ཐུབ་པར་མི་ནུས་པ་ཡིན་ནོ་ཞེས་བྱ་བ་ནི་མ་ཞེན་
པ་ལ་གདམས་པའོ། །གསོལ་པ། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་ཚུལ་ཇི་ལྟ་བུར་སྤྱོད་པ་རྣམས་གཞན་ཐམས་ཅད་ཀྱིས་ཐུབ་པ་མ་མཆིས་པ་ལགས། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་
སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་དྲུག་ལ་སྤྱོད་པའི་ཚེ། གཟུགས་སུ་མི་རློམ་པ་དང་། ཚོར་བར་མི་རློམ་པ་དང་། འདུ་ཤེས་སུ་མི་རློམ་པ་དང་། འདུ་བྱེད་རྣམས་སུ་མི་རློམ་པ་དང་། རྣམ་པར་ཤེས་པར་མི་རློམ་པ་དང་། སའི་ཁམས་སུ་མི་རློམ་པ་དང་། ཆུའི་ཁམས་
སུ་མི་རློམ་པ་དང་། མེའི་ཁམས་སུ་མི་རློམ་པ་དང་། རླུང་གི་ཁམས་སུ་མི་རློམ་པ་དང་། ནམ་མཁའི་ཁམས་སུ་མི་རློམ་པ་དང་། རྣམ་པར་ཤེས་པའི་ཁམས་སུ་མི་རློམ་པ་དང་། མིག་གི་ཁམས་སུ་མི་རློམ་པ་དང་། གཟུགས་ཀྱི་ཁམས་སུ་མི་རློམ་པ་དང་། མིག་གི་རྣམ་པར་ཤེས་པའི་
ཁམས་སུ་མི་རློམ་པ་དང་། རྣ་བའི་ཁམས་སུ་མི་རློམ་པ་དང་། སྒྲའི་ཁམས་སུ་མི་རློམ་པ་དང་། རྣ་བའི་རྣམ་པར་ཤེས་པའི་ཁམས་སུ་མི་རློམ་པ་དང་། སྣའི་ཁམས་སུ་མི་རློམ་པ་དང་། དྲིའི་ཁམས་སུ་མི་རློམ་པ་དང་། སྣའི་རྣམ་པར་ཤེས་པའི་ཁམས་སུ་མི་རློམ་པ་དང་། ལྕེའི་ཁམས་སུ་