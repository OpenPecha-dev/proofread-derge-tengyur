འདུན་ལྷག་མའི་ལྟུང་བ་བྱུང་ཞིང་བཅབས་པ་དེའི་སྔ་རོལ་ཁོ་ནའི་གནས་སྐབས་ཀྱི་དུས་སོ། །མཐའ་ཅན་ཞེས་བྱ་བ་ནི་ཡོངས་སུ་གནས་པའི་དུས་གང་ལ་དག་པའི་མཐའི་དུས་དེ་ཡོད་པ་དེ་ནི་དག་པའི་མཐའ་ཅན་ཏེ། བཅབས་པའི་དུས་ངེས་པར་མི་ཤེས་པས་ཡོངས་སུ་གནས་པ་སྤྱད་པར་བྱ་
བ་ཉིད་བརྩམས་པ་དེའི་དང་པོའི་ཁོངས་ན་སྔོན་དགེ་འདུན་ལྷག་མ་མ་བྱུང་གི་བཅབས་པའི་ཉེས་པས་མ་གོས་པའི་དུས་དག་པ་དེའི་མཐའ་ཡང་ཡོད་པ་ལ་བྱའོ། །དེའི་བྱེ་བྲག་གི་ཞེས་བྱ་བ་ནི་ཡོངས་སུ་གནས་པར་སྤྱད་པའི་དུས་ཀྱི་དང་པོ་དག་པའི་མཐའ་ཅན་དེའི་བྱེ་བྲག་གི་དུས་ཏེ། དག་པའི་
དུས་ཀྱི་མཐའ་དང་བཅས་པ་དེ་ཚུན་ཆད་ནས་བཟུང་སྟེ། ནམ་དགེ་འདུན་ལྷག་མ་བྱུང་བ་བཅབས་པར་དྲན་ཞིང་མཐོལ་བའི་བར་གྱི་དུས་ཟླ་བ་བཞི་ལ་སོགས་པ་ཇི་སྲིད་དུ་ཡོངས་སུ་གནས་པ་སྤྱད་པར་བྱ་བ་ཉིད་ཀྱི་དུས་ལ་བྱའོ། །འདི་སྐད་བསྟན་ཏེ་བཅབས་པའི་དུས་ངེས་པར་མི་ཤེས་
པས་ཡོངས་སུ་གནས་པ་སྤྱད་པར་བྱ་བའི་དུས་ནི་སྔོན་ཡོངས་སུ་དག་པའི་དུས་ཀྱི་མཐའ་དང་བཅས་པ་ནས་བཟུང་སྟེ་ནམ་མཐོལ་བའི་བར་གྱི་དུས་ཀྱི་བྱེ་བྲག་དེ་སྲིད་ཀྱི་བར་དུ་སྤྱད་པར་བྱའོ། །ཡོངས་སུ་གནས་པ་སྤྱད་པའི་དུས་གང་ལ་དག་པའི་དུས་ཀྱི་མཐའ་དང་བཅབས་པའི་དུས་ཀྱི་བྱེ་
བྲག་ཟླ་བ་བཞི་ལ་སོགས་པ་ཡོད་པ་དེ་ནི་དག་པའི་མཐའ་ཅན་ཉིད་ཀྱི་བྱེ་བྲག་གིས་དུས་ཞེས་བྱ་སྟེ། བཅབས་པའི་དུས་ངེས་པར་མི་ཤེས་པས་ཡོངས་སུ་གནས་པར་སྤྱད་པར་བྱ་བ་ཉིད་ཀྱི་ཡུལ་ལ་དུས་དེ་ལྟ་བུ་ལ་བརྟེན་པར་བྱའོ། །ཇི་ལྟར་ཉུང་བ་ཉིད་དུ་མི་འགྱུར་བ་དག་པའི་མཐའ་ཅན་ཉིད་ཀྱི་
བྱེ་བྲག་གི་དུས་ལ་བརྟེན་པར་བྱ་ཞེ་ན་དེའི་ཕྱིར། དག་པའི་མཐའ་ཅན་ཟླ་བ་བཞི་པའོ་ཞེས་བྱ་བ་སྨྲས་ཏེ། སྔར་བྱེ་བྲག་ཅེས་སྨོས་པ་དེ་གང་ཡིན་ཞེ་ན། ཟླ་བ་བཞི་ཞེས་བྱ་བ་འདི་དང་སྦྱར་ཏེ། དག་པའི་མཐའ་ཅན་ཉིད་ཀྱི་བྱེ་བྲག་གི་དུས་ཟླ་བ་བཞི་ལ་བརྟེན་པར་བྱ་བའོ། །ཟླ་བ་བཞི་ཞེས་སྨོས་
པས་ནི་དཔེ་སྟེ་ཉུང་བ་ཉིད་དུ་མི་འགྱུར་བ་དག་པའི་མཐའ་ཅན་ཉིད་ཀྱི་བྱེ་བྲག་གི་དུས་ཟླ་བ་གསུམ་མམ་ལྔ་ལ་སོགས་པ་ལ་བརྟེན་པར་བྱའོ། །དུས་དེ་ཙམ་ཞིག་སྤྱོད་ན་ངེས་པ་ཁོ་ནར་བཅབས་པའི་དུས་ལས་ཉུང་བ་ཉིད་དུ་མི་འགྱུར་བར་བསམས་ནས་དག་པའི་མཐའ་ཅན་གྱི་བྱེ་བྲག་ཟླ་བ་