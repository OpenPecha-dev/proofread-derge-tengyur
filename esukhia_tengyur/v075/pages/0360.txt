ཡི་ནི། །མདོར་བསྡུས་སྒྲུབ་ཐབས་བརྗོད་པར་བྱ། །དང་པོར་ཡིད་འོང་གནས་སུ་ནི། །ཙནྡན་སོགས་ཀྱིས་ལེགས་བྱུགས་ལ། །ཐང་ཀ་བཀྲམ་སོགས་ལ་བཞུགས་པའི། །བཅོམ་ལྡན་མཆོད་པར་བྱ་བ་ཡིན། །མེ་ཏོག་ལ་སོགས་པ་དབུལ་བའི་སྔགས་ནི། ཨོཾ་རྡོ་རྗེའི་མེ་ཏོག་
ཧཱུྃ། ཨོཾ་རྡོ་རྗེའི་བདུག་པ་ཧཱུཾ། ཨོཾ་རྡོ་རྗེའི་མར་མེ་ཧཱུྃ་ཞེས་བྱ་བ་ལ་སོགས་པས་སོ། །ཨོཾ་དེ་བཞིན་གཤེགས་པ་རྣམས་ཐམས་ཅད་ལ་བདག་གི་མཆོད་པའི་སྤྲིན་ཚོགས་འདིས་ཁྱབ་ནས་ནམ་མཁའི་དབྱིངས་ཀུན་དུ་འཕྲོ་བར་ཧཱུྃ། མཆོད་པ་ཐམས་ཅད་དབུལ་བའི་སྔགས་སོ། །
རབ་ཏུ་མཆོད་ནས་དེ་མདུན་དུ། །བདེ་བའི་སྟན་ལ་གནས་ནས་ཀྱང་། །བྱམས་པ་སྐྱེ་དགུ་རྣམས་ལ་བསྒོམ། །བརྩེ་ཆེན་གྱིས་ནི་རྡོ་རྗེ་ཡང་། །སྙིང་གར་ཟླ་བའི་སྟེང་དུ་ནི། །སྔགས་ཡིག་ཧྲཱིཿནི་རྣམ་བཀོད་ལ། །སངས་རྒྱས་དང་བཅས་དེ་སྲས་རྣམས། །གསལ་བར་
ནམ་མཁའ་གང་བར་བལྟ། །ཧྲཱིཿཡིག་འོད་ཟེར་མཆོད་པ་ཡིས། །དེ་དག་ལེགས་མཆོད་འཁྲུལ་བྲལ་བར། །བསོད་ནམས་འཕེལ་བ་སྒྲུབ་དོན་དུ། །དང་པོ་སྡིག་པ་བཤགས་སོགས་བྱ། །དཀོན་མཆོག་གསུམ་མདུན་སྐྱབས་སོང་ལ། །ཆོས་རྣམས་ཐམས་ཅད་
མཆོག་བདག་མེད། །གསལ་བྱེད་སྙིང་རྗེ་དྲི་མེད་པས། །སྔགས་འདི་ངེས་པར་བརྗོད་པར་བྱ། །ཆོས་ཐམས་ཅད་རང་བཞིན་གྱིས་རྣམ་པར་དག་པ་ནི་བདག་རང་བཞིན་རྣམ་པར་དག་པའོ་ཞེས་སོ། །སྔགས་དོན་མངོན་དུ་བྱེད་པས་ན། །གཟུང་འཛིན་དག་ལས་ངེས་གྲོལ་
བའི། །དངོས་ཀུན་བདག་ཉིད་ཆེན་པོ་པ། །ཤེས་པ་ཙམ་དུ་བསྒོམ་པར་བྱ། །ཧྲཱིཿཡིག་ཟླ་བ་ལེགས་གནས་པ། །སོ་སོ་རང་རིག་དེ་བལྟས་ལ། །དེ་སྐྱེས་པད་དཀར་བསྒོམ་བྱ་སྟེ། །ལྟེ་བ་ཧྲཱིཿཡིག་དང་ལྡན་པའོ། །དེ་ལས་སངས་རྒྱས་ཚོགས་སྤྲོ་དང་། །འགྲོ་བ་སངས་
རྒྱས་ལ་ཡང་དགོད། །སླར་ཡང་དེ་ཉིད་ལ་བསྡུས་ལ། །ཕྱིས་ནི་སྙིང་རྗེས་ཁྲོས་རང་ཉིད། །རིན་ཆེན་རི་བོའི་ཕུག་རྟེན་པའི། །ཞལ་གསུམ་ཕྱག་དྲུག་ཞིར་གྱུར་པ། །པདྨ་དམར་གནས་ཟླ་བ་ལ། །གཡས་བརྐྱང་བསྐྱོད་པས་ལེགས་བཞུགས་པར། །རྩ་བ་གཡོན་