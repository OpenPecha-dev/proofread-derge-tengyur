བཀོད་དོ། །ཨོཾ་བཛྲ་ས་ཏྭ་ས་མནྟེ་དེ་ཏྱ་ཙཀྵཱུངྒྷ་ཊ་ན་ཏ་པ་ར་པ་ཨུཏྒྷ་ཊ་ཡ་ཏི་སརྦྦ་ཨཀྵོ་བཛྲ་ཙཀྵུ་ཨ་ནུཏྟ་རཾ་ཞེས་བརྗོད་ནས་གདོང་གཡོགས་བཀྲོལ་ཏེ་ཁྱོད་ཀྱི་མིག་གིས་ཇི་ལྟར་མཐོང་ཞེས་དྲིས་ཏེ། དཀར་པོ་མཐོང་ན་མཆོག་ཐོབ་པའོ། །སེར་པོ་མཐོང་ན་རྒྱས་པའོ། །དམར་པོ་མཐོང་ན་
དབང་ངོ་། །ནག་པོ་ནི་མངོན་སྤྱོད་དོ། །སྣ་ཚོགས་པ་ནི་གང་ཡང་རུང་བའོ། །ཤེས་བྱའི་རྣམ་པ་ཐམས་ཅད་ལ་མིག་ཕྱེ་བར་བསམས་ནས་དཀྱིལ་འཁོར་བསྟན་པར་བྱའོ། །ཇི་ལྟར་ཞེ་ན། འཁོར་ལོའི་བདག་པོ་ནས་བརྩམས་ནས་བདུད་རྩི་འཁྱིལ་པ་ཡན་ཆད་དོ་ཞེས་པ་སྟེ་འཇམ་
དབྱངས་ནས་ཀུན་བྱེད་རྣམ་པར་དག་པ་དང་བཅས་པ་ཞེས་སོ། །ཀུན་བྱེད་ནས་གཙོ་བོའི་བར་དུ་བསྟན་ཏོ་ཞེས་པ་ཅི་འདོད་དོ། །ད་ནི་སློབ་མ་དབང་བསྐུར་བའི་ཆོ་ག་གསུངས་པ། སྤྱི་བོར་ཞེས་པ་ལ་སོགས་པའོ། །དེ་ལ་བུམ་པ་རྣམས་ཀྱི་ཆུ་མཆོད་ཡོན་གྱི་སྣོད་ལས་གཅིག་ཏུ་བྱས་པ། ཧཱུཾ་
དང་རྡོ་རྗེ་ལས་མི་བསྐྱོད་པའི་བསྙེན་སྒྲུབ་བཞི་དང་ལྡན་པས་གྲུབ་པར་བྱས་ཡེ་ཤེས་སེམས་དཔའ་བཀུག་སྟེ་མཆོད་ནས་ཐིམ་པར་བྱ་སྟེ། ཆུའི་ངོ་བོར་གྲུབ་པར་བྱས་ནས་སྤྱི་བོར་བླུགས་ནས་སྔགས་འདི་བརྗོད་པར་བྱའོ། །གསང་གསུམ་དམ་ཚིག་ལས་བྱུང་བ། །ཡེ་ཤེས་བདུད་རྩི་དྲི་མ་
མེད། །ལྷ་ཡི་ཆུ་ནི་རབ་དག་པས། །མི་བསྐྱོད་རྡོ་རྗེའི་དབང་བསྐུར་རོ། །ཨོཾ་བཛྲོ་ད་ཀཱ་བྷིཥིཉྩ་ཡ་མཱཾ་ཞེས་བརྗོད་པས་མེ་ལོང་ལྟ་བུའི་ཡེ་ཤེས་རབ་ཏུ་རྒྱས་སོ། །དེ་བཞིན་དབུ་རྒྱན་དབང་བསྐུར་སྔ་མ་བཞིན། །ཞེས་པ་ནི་ལུགས་མ་ལ་སོགས་པའི་དབུ་རྒྱན་ལ་དར་གྱི་ཅོད་པན་གྱིས་མཚན་པ་
དང་། རིན་ཆེན་འབྱུང་ལྡན་གོང་མ་བཞིན་དུ་བསྒོམས་ནས་དེར་གྱུར་པ་ལ་བསྐོན་ཏེ་འདི་སྐད་བརྗོད་དོ། །སངས་རྒྱས་ཀུན་གྱི་རྒྱལ་སྲིད་ཆེ། །དབུ་རྒྱན་རིན་ཆེན་དམ་པ་སྟེ། །རིན་ཆེན་ཀུན་གྱི་མཆོག་འགྲོ་བས། །རྫོགས་སངས་རྒྱས་སུ་དབང་བསྐུར་བའོ། །ཨོཾ་བཛྲ་བཱི་ར་ཏ་ཀ་བཛྲ་ཤ་
ལི་ཧོཿཞེས་བརྗོད་ནས་དེའི་དབུས་སུ། ཡི་དམ་གྱི་ལྷ་ནི་བྱིན་ནས་ཞེས་པ་ནི་རིགས་ཀྱི་བདག་པོ་གཞག་པར་བྱའོ། །མཉམ་པ་ཉིད་ཀྱི་ཡེ་ཤེས་རབ་ཏུ་རྒྱས་སོ། །སྙིང་གར་རྡོ་རྗེ་དེ་བཟུང་ནས་ཞེས་པ་ནི་ཧྲཱིཿདང་པདྨ་ལས་གྱུར་པའི་སྣང་བ་མཐའ་ཡས་སྔར་བཞིན་གྲུབ་པར་བྱས་ནས། དེ་ཡོངས་སུ་