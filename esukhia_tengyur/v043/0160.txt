ལ་སོགས་པས་ཀུན་དུ་བསྐྲད་ལ། ཡང་སླར་དེ་དག་མི་འཇུག་པར་བྱ་བའི་ཕྱིར་དེ་རྣམས་ཉིད་ཀྱིས་དཀྱིལ་འཁོར་མངོན་པར་བསྲུངས་ཏེ། དེ་རྣམས་ལ་ཟླ་བ་ལ་སོགས་པ་དང་། མེ་ཏོག་ལ་སོགས་པ་དང་ཡང་ལྡན་པའི་མཆོད་ཡོན་འཇམ་པའི་རྡོ་རྗེའི་སྔགས་བཟླས་པ་ཕུལ་ལ། ཡེ་ཤེས་ཀྱི་འཁོར་ལོ་
(ད་‚དེ་)རང་གི་འཁོར་ལོ་ལ་གཞུག་ཅིང་ནང་དུ་ཆུད་པར་བསམ་མོ་ཞེས་སྦྱར་རོ། །གཞན་ཡང་ཇི་ལྟ་བུ་ཞེ་ན། སའི་སྙིང་པོ་ལ་སོགས་པ་དང་སྐུ་རྡོ་རྗེ་ལ་སོགས་པས་མིག་དང་སྐུ་ལ་སོགས་པ་བྱིན་གྱིས་བརླབ་པར་བྱའོ། །སྔོན་བཞིན་ཞེས་བྱ་བ་ནི་ནུ་མའི་བར་དུ་ཡེ་ཤེས་སེམས་དཔའ་རྣམ་པར་བསམས་ལ། རང་གི་
ཡེ་ཤེས་སེམས་དཔའ་སྙིང་པོའི་ས་བོན་གྱི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་རྣམས་བསྐུལ་ལ་དེའི་སྙིང་པོའི་འོད་ཟེར་ལས་བྱུང་བའི་རིག་པའི་ཚོགས་རྣམས་རིན་པོ་ཆེའི་བུམ་པའི་ཆུ་བླུགས་པས་དེ་རྣམས་ལ་དབང་བསྐུར་བར་བསམ་པར་བྱའོ། །འདི་དག་གིས་ཅིར་འགྱུར་ཞེ་ན། རྒྱུ་མཐུན་
པ་ལ་སོགས་ཞེས་བྱ་བ་ལ་སོགས་པ་སྨོས་ཏེ། རྒྱུ་མཐུན་པ་དང་རྣམ་པར་སྨིན་པ་ལ་སོགས་པའི་འབྲས་བུ་ཆེན་པོ་དང་། བསྙེན་པ་དང་། ཉེ་བར་སྒྲུབ་པ་ལ་སོགས་པའི་ཡན་ལག་ཆེན་པོ་ཉིད་དུ་འགྱུར་རོ་ཞེས་བྱ་བའི་ཐ་ཚིག་གོ། །དེ་ལ། སྙིང་ཟླའི་རལ་གྲིའི་སྙིང་པོའི་འོད། །ཅེས་བྱ་བ་ནས་བརྩམས་ཏེ།
འཁོར་ལོ་དེ་འཁོར་ལོ་ལ་གཞུག་ཅེས་བྱ་བའི་བར་གྱིས་ནི་བསྙེན་པའི་ཡན་ལག་ཆེན་པོ་དང་། རྒྱུ་མཐུན་པའི་འབྲས་བུ་ཆེན་པོ་བསྟན་པ་ཡིན་ནོ། །ཅིག་ཤོས་གཉིས་གཉིས་ནི་དཀྱིལ་འཁོར་པའི་མིག་ལ་སོགས་པ་བྱིན་གྱིས་བརླབ་པ་དང་། སྐུ་ལ་སོགས་པ་བྱིན་གྱིས་བརླབ་པ་དང་དབང་བསྐུར་བ་ལས་
སོ། །དབང་བསྐུར་བ་ཡོངས་སུ་གྱུར་པས་ཅོད་པན་དུ་འཁོར་ལོས་སྒྱུར་བས་བྱིན་གྱིས་བརླབ་པའི་ཕྱིར་དབང་བསྐུར་བའི་མཐར་ཐུག་པ་ཡིན་ལ། དེར་གང་གི་ཅོད་པན་དུ་གང་ཞིག་བཞུགས་པ་དེ་བསྟན་པའི་ཕྱིར་སངས་རྒྱས་ཞེས་བྱ་བ་ལ་སོགས་པ་སྨོས་ཏེ། སྒོ་བ་རྣམས་ཞེས་བྱ་བ་ནི་སྒོ་སྲུང་སྟེ་
དེས་དབང་བསྐུར་རོ་ཞེས་སྦྱར་རོ། །མི་བསྐྱོད་པའི་ཅོད་པན་ལ་ནི་རྡོ་རྗེ་སེམས་དཔའོ། །དེའི་ཅོད་པན་ལ་ནི་མི་བསྐྱོད་པའོ། །ཞེས་བཤད་དོ། །དེ་ལྟར་དབང་བསྐུར་ཞེས་བྱ་བ་ནི་ཚུལ་དེ་ལྟར་དབང་བསྐུར་བར་གྱུར་ནས། གཞུག་ཅེས་བྱ་བ་ནི་རང་གི་ཁ་ནས་བཅུག་སྟེ་ཞུ་བར་གྱུར་པ་དང་། ཞུ་