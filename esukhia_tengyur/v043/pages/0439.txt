རྒྱས་ལ་སོགས་པའོ། །སངས་རྒྱས་ཞེས་པ་ནི་ས་འོག་མ་པའིའོ། །ཕྱི་རོལ་ཕྱིན་འགྲུབ་ཅེས་པ་ནི་སྦྱིན་པ་ལ་སོགས་པའོ། །གཟུང་དང་ཞེས་པ་ནི་ཚིག་གཟུང་བ་ལ་སོགས་པའོ། །ས་རྣམས་ཞེས་བྱ་བ་ནི་རབ་ཏུ་དགའ་བ་ལ་སོགས་པ་སྟེ་དེ་
རྣམས་ཀྱང་། བདེ་ཆེན་ཐེག་པ་འདི་ལས་ནི། །ཞེས་པ་ནི་དཀའ་ཐུབ་ལ་སོགས་སློང་བའི་བདེ་བ་དེ་ཉིད་ཀྱིས་གོ་འཕང་དམ་པ་ཐོབ་པའི་ཐེག་པ་འདི་ལས་ཞེས་སོ། །སོ་སོར་རང་ཡིད་རྗེས་ལས་འགྲུབ། །ཅེས་པ་སྟེ་འབད་པ་དང་རྩོལ་བ་མེད་པ་ཁོ་ན་བདེ་བ་ཆེན་པོའི་གོ་འཕང་ཁོ་ནར་
རྟོགས་པའི་སྟོབས་ཀྱིས་ཐམས་ཅད་འགྲུབ་པ་ལ་ཐོགས་པ་མེད་ཅེས་སོ། །མཐར་ཐུག་པ་དེ་ཉིད་རྟོགས་པའི་ཕྱིར་རོ། །ད་ནི་དེ་ཁོ་ན་ལ་བརྟན་པོར་བྱས་པ་གསུངས་པ་དེ་ལྟར་ཞེས་པ་ལ་སོགས་པའོ། །དེ་ལྟར་དཔལ་དང་ལྡན་པའི་རྣལ་འབྱོར་པ་ཆེན་པོས་དེའི་དོན་ཤེས་པར་
བྱས་ནས། །རང་ཉིད་ཆོས་ནི་འཕགས་པའི་ལུས། །ཞེས་པ་ནི་རང་གི་གཟུགས་ལ་སོགས་པའི་ཆོས་ཐམས་ཅད་རྟག་པ་ལ་སོགས་པའི་འཕགས་པ་འདུས་པའི་རང་བཞིན་རྙེད་པ་ནི་དེའི་སྒྲུབ་པའི་ཐབས་རྙེད་དོ། །བརྩམས་སོ་ཞེས་གཞན་རྣམས་ཀྱང་མ་བསྟན་པ་མ་
ཡིན་མོད་ཀྱི་དེའི་ཡན་ལག་ཏུ་གྱུར་པའི་ཕྱིར་རོ། །སངས་རྒྱས་ཡེ་ཤེས་ཞབས་ཀྱི་གཞུང་ལུགས་གསལ་ཚིག་ནི། །བླ་མ་དམ་པ་བཟང་པོའི་ཞབས་ཀྱིས་རྣམ་པར་བཤད། །དེ་ཟེར་རིམ་པས་དམན་པའི་ཞལ་ལ་ཅུང་ཟད་ཕོག །དེ་བས་འདི་ནི་དོན་ཡོད་བསམས་ནས་རྣམ་
པར་བཤད། དེ་ལས་གྱུར་པ་དགེ་བ་ཟླ་འདྲ་དེ་ཡིས་ནི། །འཇིག་རྟེན་མ་ལུས་འདི་རྣམས་མ་རིག་བསལ་བྱས་ཏེ། །སྐྱེ་བའི་རྒྱ་མཚོ་ལས་གྲོལ་དཀྱིལ་འཁོར་གྱི། འཁོར་ལོའི་ལམ་གྱིས་རྡོ་རྗེ་འཛིན་པའི་ས་ལ་གནས་གྱུར་ཅིག །དཔལ་གསང་བ་འདུས་པའི་དཀྱིལ་འཁོར་གྱི་སྒྲུབ་པའི་
ཐབས་འཇིག་རྟེན་སྣང་བྱེད་ཅེས་བྱ་བའི་རྣམ་པར་བཤད་པ་སློབ་དཔོན་ཆེན་པོ་བི་ཏ་པཱ་དས་མཛད་པ་རྫོགས་སོ།། །།རྒྱ་གར་གྱི་མཁན་པོ་ཀ་མ་ལ་གུ་ཧྱ་དང་ཞུ་ཆེན་གྱི་ལོ་ཙཱ་བ་མངའ་བདག་ཡེ་ཤེས་རྒྱལ་མཚན་གྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །།