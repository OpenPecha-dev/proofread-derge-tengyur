གསེར་དངུལ་ལ་སོགས་པའི་སྣོད་དུ་སྩལ་ཏེ། ཨོཾ་བཛྲ་བེ་ག་ཨ་ཀྲ་མ་ཡ་ཞེས་རྡོ་རྗེ་ཤུགས་ཀྱིས་ཐིག་ནམ་མཁའ་ལ་བཏེག་ནས་དཀྱིལ་འཁོར་གྱི་ནང་དུ་ཞུགས་ཏེ་འདི་རྣམས་སུ་མོས་པས་དགྱེས་པར་བྱའོ་ཞེས་སོ། །དེ་དག་གང་ཞེ་ན། ཆོས་ཀྱི་དབྱིངས་ཀྱི་དག་པ་འདི། །ཞེས་པ་
ལ་སོགས་པའོ། །དེ་ལ་དང་པོ་ཚོན་སྣ་ལྔ་གདབ་པའི་ཐབས་སྟོན་ཏེ། །དེ་ཡང་བླ་མས་གཡོན་གྱི་ཁུ་ཚུར་གྱིས་དབང་ལྡན་མཚམས་ལ་བསྟེན་ཏེ་ཕྱི་རོལ་དུ་དཀར་པོ་དེ་ནས་དམར་པོ་དེ་ནས་ལྗང་གུ་ཀུན་གྱི་ནང་རོལ་དུ་ནག་པོ་སྟེ། གཡས་སྐོར་དུ་བར་མ་ཆད་པར་ཡ་ཕུབས་ཀྱི་ཚད་ཙམ་དུ་བྲིས་
ནས་མེ་ཏོག་དང་ལྡན་པའི་སྣོད་ཀྱིས་བཀབ་ནས། དེ་ནས་ཅི་བདེ་བར་བྲི་བར་བྱའོ། །གཡས་སྐོར་ཚུལ་མི་བདེ་ན། །ཚོན་ལ་ཕུར་བུས་གདབ་པར་བྱ། །ཞེས་པ་ནི་ཕྱོགས་མི་བདེ་བ་ལ་སོགས་པའི་དུས་སུ་བདུད་རྩི་འཁྱིལ་པའི་ཕུར་བུས་བཏབ་ནས་བྲི་ཞེས་པའོ། །རྡོ་རྗེ་རྩེ་མོའི་ཚོན་
བསྟན་པའི་ཕྱིར་རྡོ་རྗེ་རྩེ་མོ་དཀར་པོ་ཞེས་པ་ལ་སོགས་པས་ཕྱོགས་ཀྱི་ཚོན་རྣམ་པར་དབྱེ་བའི་ཕྱིར། ཤིན་ཏུ་དཀར་པོ་ཤར་གྱི་ཕྱོགས། །ཞེས་པ་ལ་སོགས་པའོ། །རྟག་ཏུ་ཐབས་དང་ཤེས་རབ་ལྡན། །ཞེས་པ་ནི་རང་གི་ལྷའི་ཐབས་དང་ཤེས་རབ་ཀྱི་ང་རྒྱལ་མ་བཏང་བ་ཉིད་དུ་ཤིན་ཏུ་མཉམ་
པར་བཞག་ནས་ཕྱོགས་པའི་སྔགས་པ་རྣམས་ཀྱིས་དགྱེ་བར་བྱའོ་ཞེས་པས་སོ། །དེའི་འོག་ཏུ་དཀྱིལ་འཁོར་གྱི་འོག་ཏུ་སྦྲུལ་ལ་སོགས་པ་བྱུང་བར་གྱུར་ན། དེ་བཟློག་པ་བསྟན་པའི་ཕྱིར། རྡོ་རྗེ་བདུད་རྩི་འཁྱིལ་པ་ནི་ཐུགས་ཀྱི་དཀྱིལ་འཁོར་ཡིན་པས་དེ་ཁོ་ནའོ། །སྐུ་ལ་སོགས་པ་ཡང་གཤིན་རྗེ་
གཤེད་ལ་སོགས་པ་ཡང་ཤེས་པར་བྱའོ། །སྡང་བ་ཐམས་ཅད་ཅེས་པ་ནི་རླུང་དང་ཆར་པ་དང་སྦྲུལ་ལ་སོགས་པ་ལ་གཏོར་བའོ། །ཕྱག་རྒྱ་ཆེན་པོ་མཆེ་བར་གསུངས། །ཞེས་པ་ནི་གདུག་པ་འཇོམས་པས་ན་མཆེ་བ་སྟེ་ཀུན་བྱེད་དོ། །དེ་བསམས་ནས་སྡང་བའི་དགྲའི་སྔགས་ཀྱི་རྒྱལ་པོ་འདི་
བརྗོད་པར་བྱའོ། །ན་མཿས་མནྟ་ཀཱ་ཡ་ཝཱཀ་ཙིཏྟ་བཛྲ་ཎཱཾ། ཞེས་པ་ལ་སོགས་པའོ། །ཕྱག་རྒྱ་དགོད་པའི་ཆོ་ག་གསུངས་པ། དེ་ལྟར་དཀྱིལ་འཁོར་བྲིས་ནས་ཞེས་པ་ལ་སོགས་པའོ། །ཕྱག་མཚན་རྣམ་པར་དག་པ་དང་བཅས་པ་གསུངས་པ་སྟེ་གོ་སླའོ། །དེ་ནས་ཕྱིར་བྱུང་ནས་རྣམ་པ་ཀུན་གྱི་