དག་པའོ། །ཕུང་པོ་བཞིས་ཞེས་བྱ་བ་ལ་སོགས་པ་ནི་རང་དབང་དུ་བརྟགས་པ་རྣམ་པར་དག་པ་སྟེ་ལྷ་མོ་ལ་སོགས་པའོ། །རང་གི་མི་མཐུན་པའི་ཕྱོགས་ཞེས་པ་ནི་སྒྲིབ་པ་བཞིའོ། །དེ་ལ་ལྡོག་པས་ན་སྟོབས་བཅུ་ལ་སོགས་པའོ། །སོ་སོ་རང་རིག་ཅེས་པ་ནི་གསལ་བའོ། །ཆོས་ཉིད་ཅེས་པ་ནི་ཟབ་པའོ། །
དེ་གོ་རིམས་བཞིན་དུ་དབྱེར་ཡོད་པ་དང་དབྱེར་མེད་པའི་རང་བཞིན་དུ་གནས་པའོ། །དེ་བཞིན་དུ་རིག་པའི་འཁྲུལ་པ་ཞེས་བྱ་བ་ནི་གོང་དུ་བསྟན་པ་ལྟར་ཕྱིའི་དོན་གྱི་འཁྲུལ་པ་ལ་སོགས་པ་རྣམས་ལོག་ཅིང་། གཞན་གྱི་རྣམ་ལྟར་འདི་བལྟས་ཏེ། །འབྲས་བུ་ཕ་རོལ་ཕྱིན་སོགས་ཀུན། །ཞེས་སོ། །དེ་ཉིད་
ཀྱིས་འདིར་དཀྱིལ་འཁོར་འཁོར་ལོའི་ཚུལ་དུ་ཤེས་པར་བྱའོ་ཞེས་བསྟན་ཏོ། །ད་ནི་དེ་ལ་དེ་ཁོ་ན་ཉིད་དགུ་པ་སློབ་དཔོན་ལ་སོགས་པའི་ལས་ཀྱི་དཀྱིལ་འཁོར་གྱི་སྒྲུབ་པ་ལ་སོགས་པ་གསུངས་པ། ཞེས་པ་ལ་སོགས་པའོ། །དེའི་དོན་ནི་འདི་ལྟ་སྟེ། སློབ་མ་རྣམས་དབང་བསྐུར་
བའམ། བདག་ཉིད་ཀྱང་དངོས་གྲུབ་སྒྲུབ་པའི་དོན་དུ་དཀྱིལ་འཁོར་ཇི་ལྟ་བ་བཞིན་དུ་བྲིས་ཏེ། ཕྱག་རྒྱ་དགོད་པའི་ཕྱག་རྒྱ་ཡན་ཆད་རྫོགས་པར་བྱས་ནས་སངས་རྒྱས་མཉམ་སྦྱོར་ལས་གསུངས་པ་བཞིན་དུ་བླ་རེ་ལ་སོགས་པ་དང་། ཨ་ག་རུ་ལ་སོགས་པའི་སྤོས་དང་མར་དཀར་གྱི་མར་མེ་འབུམ་
ལ་སོགས་པ་དང་། པི་ཝང་ལ་སོགས་པའི་རྒྱན་གྱི་ཁྱད་པར་སྣ་ཚོགས་པས་རྣམ་པར་བསྐོར་ནས་ཆོ་ག་འདིས་དཀྱིལ་འཁོར་བསྒྲུབ་པར་བྱའོ་ཞེས་སོ། །དེ་ནས་བྱད་དང་ཞེས་པ་ལ་སོགས་པའོ། །དེའི་དོན་ནི་བདག་ཉིད་ཕྱིའི་ཁྲུས་བྱས་ནས་གླ་རྩི་ལ་སོགས་པས་བྱུགས་ཤིང་རྒྱན་སྣ་ཚོགས་
པས་རྣམ་པར་བརྒྱན་པ་ལེགས་པའི་ནང་ཚངས་ཅན་གྱི་སྟན་ལ། རྡོ་རྗེ་དྲིལ་བུ་ལྡན་པ་ཤར་ཕྱོགས་སུ་བལྟས་ཏེ་འདུག་པར་བྱའོ། །དེ་ནས་བྱད་ལ་སོགས་པ་དང་ལྡན་པའི་བུ་མོ་དང་ལྷན་ཅིག་ཏུ་གནས་ནས་རྗེས་སུ་ཆགས་པའི་མཐའ་ལ་ཐུག་པས་དང་པོ་སྦྱོར་བ་བྱ་སྟེ། ཆོ་ག་གསུམ་གྱིས་གསང་
བའི་གནས་སུ་ལྷ་བསྐྱེད་ནས་བརྟན་པར་བྱས་ཏེ་རིག་པ་དག་སྣང་བ་ཐོབ་ནས་སྦྱོར་བར་བྱའོ་ཞེས་སོ། །འདི་ཉིད་ནི་ལས་དང་པོ་དང་ཅུང་ཟད་ཡེ་ཤེས་དབང་དུ་གྱུར་པར་འགྱུར་བའི་མཚན་མ་ཡང་ཡིན་ནོ། །དེ་ནས་རང་མཚན་བརྗོད་ནས། རྡོ་རྗེ་བདག་ཅེས་པ་ནི། བཛྲ་དྷྲྀཀ་ལ་སོགས་པ་བརྗོད་ནས་