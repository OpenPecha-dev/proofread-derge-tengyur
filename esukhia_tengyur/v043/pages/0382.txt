བཟོད་པར་གསོལ་གྱིས་མི་སླུ་བར། །མཚན་མ་རྣམས་ནི་བསྟན་དུ་གསོལ། །ཞེས་འཇིག་རྟེན་པའི་ལྷ་རྣམས་ལ་གསོལ་བ་ལན་གསུམ་གྱི་བར་གྱིས་བླང་བར་བྱའོ། །དེ་ནས་རང་གི་ལྷའི་རྣལ་འབྱོར་དང་ལྡན་པས་ཉལ་ནས་རྨི་ལམ་ལ་སོགས་པར་ཐོབ་པ་འམ། ཡང་ན་མ་ཐོབ་ན་མངོན་སྤྱོད་ཀྱི་
སྦྱིན་སྲེག་གིས་དགྲ་བགེགས་བཅོམ་པར་བྱའོ། །དེ་རྣམས་འཇིག་རྟེན་ལས་འདས་པ་རྣམས་ལ་བླང་བ་ཏིང་ངེ་འཛིན་གྱི་རིམ་པ་ཞེས་པ་ནི་གོང་དུ་གསུངས་པ། སངས་རྒྱས་ལ་སོགས་ཞེས་པ་ནི་དཀྱིལ་འཁོར་གྱི་ལྷ་ལ་སོགས་པ་ཞེས་པའོ། །ཉན་ཐོས་དང་རང་རྒྱལ་དང་བྱང་ཆུབ་སེམས་དཔའོ། །
སྟ་གོན་གནས་ཞེས་པ་ནི་གནས་དེར་དམིགས་ཏེ་ཞེས་པའི་དོན་ཏོ། །ཡོན་དང་ཞེས་པ་ནི་རྩྭ་དཱུར་བ་ཉག་མ་སྔོན་པོ་ཞེས་ལ་སོགས་པ་དང་། ལྷ་མོ་བཞིས་འཇམ་དཔལ་དང་། བདུད་རྩི་འཁྱིལ་པའི་བུམ་པ་ལ་སོགས་པ་རྣམས་སོ། །གཏོར་མ་ནི་གོང་དུ་གསུངས་པའི་ཚུལ་གྱིས་བརླབ་པའོ། །
དེ་རྣམས་སྟོབས་ནས་མཆོད་པ་ཕུལ་ཏེ་གསོལ་བ་གདབ་པར་བྱའོ། །དགོངས་ཤིག་དུས་གསུམ་མགོན་པོ་རྣམས། །དགྲ་བཅོམ་ཀུན་དང་རང་རྒྱལ་རྣམས། །དེ་བཞིན་བྱང་ཆུབ་སེམས་དཔའ་རྣམས། །སངས་རྒྱས་ཐམས་ཅད་མཆོད་པ་དང་། །སློབ་མ་རྣམས་ལ་ཕན་དོན་དུ། །དཔལ་ལྡན་
འཇམ་དཔལ་རྡོ་རྗེ་ཡི། །དཀྱིལ་འཁོར་དམ་པ་བྲི་བར་འཚལ། །རྒྱལ་བ་སྲས་དང་བཅས་རྣམས་ཀྱིས། །ཡོན་ཏན་གཏོར་མ་བཞེས་ནས་ཀྱང་། །བདག་ལ་བྱིན་གྱིས་བརླབ་ཏུ་གསོལ། །ཞེས་ལན་གསུམ་དུ་བརྗོད་པར་བྱའོ། །དེ་ནས་དེ་དག་ཞི་བ་ལ་སོགས་པའི་ཐབ་ཅི་ལྟ་བར་སྦྱིན་སྲེག་
གིས་ཚིམ་པར་བྱས་ཏེ། དེ་དག་གིས་ཀྱང་ཞལ་གྱིས་བཞེས་པར་བསམས་ལ། ཁུང་བུ་བརྐོ་བའི་ཆེད་དུ་ནམ་མཁའ་ལ་དགོད་པར་བྱའོ། །དེ་ལྟར་བསླང་བ་བྱས་ནས་དེ་ཕྱི་བའི་ཚུལ་གྱིས་སྦྱང་བར་བྱ་བའི་ཕྱིར། ཤིན་ཏུ་བགེགས་མེད་ས་བརྐོས་ཏེ། །ཞེས་པ་དེའི་དོན་ནི་གནས་གྲུ་བཞི་ཡོངས་
སུ་བརྟགས་ནས་ཀླུ་བརྟག་པར་བྱ་སྟེ། དེ་ཡང་རྗེའུ་རིགས་ཀྱི་ཀླུ་ཞིག་སྟོན་གསུམ་དང་། དགུན་གསུམ་དང་། དཔྱིད་གསུམ་དང་། དབྱར་གསུམ་ལ་གོ་རིམས་བཞིན་དུ་མགོ་ཤར་ལ་སོགས་པར་བསྟན་ནས། བརླ་གཡོན་པས་ཉལ་ཏེ་གཡས་སྐོར་དུ་གནས་པར་ཤེས་པར་བྱའོ། །དེ་ཡང་། མགོ་