ནས་རང་མདུན་བལྟས་ཞེས་པ་ནི་གཞན་དུ་བལྟས་ན་ལོག་པར་འགྱུར་བའི་ཕྱིར་གཡས་སྐོར་དུ་ནམ་མཁའི་ཐིག་དང་བཅས་པ་བསྐོར་བར་བྱའོ་ཞེས་སོ། །དེ་ནས། ཕྱོགས་ཀུན་མཉམ་པ་ངོ་བོ་རུ། །ཤེས་རབ་ལྡན་པས་ཐིག་གདབ་བྱ། །ཞེས་སོ། །མཚན་མ་ངན་ཞེས་པ་ལ་སོགས་
པ་ནི་ལས་དང་པོ་པ་མི་བརྟན་པ་ལ་གསུངས་པ་སྟེ་བརྟན་པ་རྣམས་ལ་ནི་དེ་ལྟ་བུ་མེད་པའོ། །ད་ནི་ཕྱིའི་དཀྱིལ་འཁོར་གྱི་གཟུགས་དང་དབྱིབས་ཇི་ལྟར་ཞེ་ན། གྲུ་བཞི་ཞེས་བྱ་བ་ལ་སོགས་པ་གསུངས་ཏེ། ཐིག་སྐུད་བཞི་ཞེས་པ་ནི་ཕྱོགས་བཞིའི་ཚོན་སྣ་ལྔའི་ཐིག་ལ་བྱ་ཞེས་པའོ། །ནང་གི་དཀྱིལ་འཁོར་
གྱི་ཚད་དང་དབྱེ་བའི་ཐབས་བསྟན་པ་ནི། དེའི་ནང་གི་ཞེས་པ་ལ་སོགས་པ་གསུངས་ཏེ། དེའི་ཕྱིར་དཀྱིལ་འཁོར་ནི་གྲུ་བཞི་སྟེ་ཚོན་སྣ་ལྔ་ཕན་ཆད་དོ། །དེའི་ཕྱེད་དབུས་སུ་བསྐོར་བར་བྱའོ། །དེའི་ཡང་དབྱིབས་ཇི་ལྟ་བུ་ཞེ་ན། ཟླུམ་པོ་འཁོར་ལོ་ལ་སོགས་པའི་ཀ་བ་དང་ལྡན་པ་འདི་ཐུགས་ཀྱི་དཀྱིལ་འཁོར་
ཡིན་པས། མཛེས་པའི་རྡོ་རྗེ་ཕྲེང་བས་བསྐོར། །ཞེས་སོ། །དེ་ནས་སྒོ་ལ་སོགས་པའི་ཚད་བསྟན་པའི་ཕྱིར་དེ་ནས་ཞེས་པ་ལ་སོགས་པའོ། །དེ་ནས་མིག་གཉིས་ལ་ཧི་ལས་བྱུང་བའི་ཉི་ཟླས་ཁྲོ་བོའི་ལྟ་བས་བལྟས་ནས་དེའི་འོད་ཟེར་གྱིས་བགེགས་བསལ་ནས་ཏེ་སྒོ་དབྱེ་བར་བྱའོ་ཞེས་སོ། །སྔར་ཕྱེ་བ་
རྣམས་ལ་ཡང་རིགས་པར་སྦྱར་རོ། །དཀྱིལ་འཁོར་བརྒྱད་ཅར་སྒོའི་ཞེས་པ་ནི་ཕྱིའི་དཀྱིལ་འཁོར་ལ་ཆ་བརྒྱད་གནས་པའི་ཆ་གཅིག་ལ་སྒོའི་དབུས་བྱའོ་ཞེས་སོ། །བར་ཁྱམས་སྒོ་ཡི་ཚད་ཡིན་ཏེ། །ཞེས་པ་ནི་ནང་གི་དཀྱིལ་འཁོར་དང་འདོད་པའི་ལྷ་མོའི་སྣམ་བུའི་བར་དུ་སྟེ་སྒོའི་དབུས་དང་
མཉམ་པའོ། །ལྷའི་སྣམ་བུ་ཞེས་པ་ནི་འདོད་པའི་ལྷ་མོའིའོ། །ཀུན་དུ་ཁ་ཁྱེར་ཞེས་པ་ནི་མཆོད་པའི་ལྷ་མོའི་སྣམ་བུ་སྟེ་སྒོའི་ཕྱེད་དོ། །དེ་བཞིན་དུ་སྒོའི་འགྲམ་སྟེ་ཁ་ཁྱེར་གྱི་ཕྱི་རོལ་དང་གཤོག་པ་སྟེ་ཀ་བའི་ནང་ལོགས་སྒོ་ཕྱེད་དོ། །དེའི་ཚད་ཀྱི་ཁ་ཁྱེར་གྱི་ཕྱི་རོལ་དུ་དྲ་བ་དང་དྲ་བ་ཕྱེད་
པ་ལ་སོགས་པའི་སྣམ་བུ་ཡང་ཤེས་པར་བྱའོ། །དེའི་ཕྱེད་ཀྱིས་ནི་ཚོན་སྣ་ལྔའི་ས་དང་། དབུས་ཀྱི་འཁོར་ལོ་ལ་སོགས་པའི་ཀ་བ་དང་མཉམ་པར་བྱའོ་ཞེས་སོ། །སྒོ་སྟེང་སུམ་འགྱུར་ཏྭ་ར་ཎ། །ཞེས་པ་ནི་སྒོའི་དབུས་ཀྱི་ཚད་སྟེང་དུ་སུམ་འགྱུར་བྱས་པ་ལ་ཏྭ་ར་ཎ་རྒྱན་དང་བཅས་པ་ཕྱོགས་བཞིར་