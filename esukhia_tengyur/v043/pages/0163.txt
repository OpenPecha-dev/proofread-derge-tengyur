ཉིད་ནི། །རྡོ་རྗེ་འཛིན་པ་ཉིད་དུ་དྲན། །གཟུགས་ཚོར་ལ་སོགས་སྔགས་པ་ཡིས། །ལྷ་ཉིད་དུ་ནི་རྣམ་པར་བསྒོམ། །ཞེས་ཇི་སྐད་བཤད་པ་ལྟ་བུའོ། །དེ་བས་ན་ཆོས་ཇི་སྙེད་པ་དེ་རྣམས་ནི་རིགས་ལྔའི་དབྱེ་བ་ཉིད་ཡིན་པས་རིགས་བརྒྱའོ། །ལ་ལ་ན་རེ་བརྒྱའི་སྒྲ་ནི་ཉེ་བར་
མཚོན་པ་ཙམ་ཡིན་པའི་ཕྱིར་སངས་རྒྱས་ལྔ་པོ་ནི་དབྱེ་བ་སྣ་ཚོགས་པའི་རང་བཞིན་ཅན་གྱི་ཆོས་ཐམས་ཅད་ཡིན་པས་ན་དེ་ལྟ་བུའི་ཚུལ་དེ་ཡིད་ལ་བྱས་ནས་དེ་རྣམས་ཀྱི་ཞེས་བརྗོད་པར་བྱའོ། །ཡང་ན་དཀྱིལ་འཁོར་གྱི་བདག་པོ་ནི་བསྟོད་པར་བྱ་བ་ཉིད་ཡིན་ལ། དཀྱིལ་འཁོར་པ་རྣམས་
ནི་སྟོད་པར་བྱེད་པར་རིགས་པ་ཡིན་ན། ཆོས་རྣམས་ཀུན་གྱི་འཁོར་ལོར་བསྟོད། །ཅེས་བྱ་བ་ཅིའི་ཕྱིར་བརྗོད་ཅེ་ན། དེའི་ཕྱིར། རང་གི་བདག་ཉིད་རྫོགས་སངས་སྐུས། །ཞེས་བྱ་བ་སྨོས་ཏེ། རྫོགས་སངས་སྐུས་ཞེས་བྱ་བ་གཙོ་བོར་བསྟན་པས་དཀྱིལ་འཁོར་པ་ཐམས་ཅད་གཟུང་
ངོ་། །རང་གི་བདག་ཉིད་ཅེས་བྱ་བ་ནི་བདག་པོའི་བདག་ཉིད་དེ་དཀྱིལ་འཁོར་པ་དང་དཀྱིལ་འཁོར་གྱི་བདག་པོའི་སྐུ་འདི་ཡིན་པས་དེ་སྐད་ཅེས་བྱའོ། །དེ་ཡང་དཀྱིལ་འཁོར་གྱི་བདག་པོ་ནི་ཆོས་ཐམས་ཅད་ཀྱི་སྤྱིའི་མཚན་ཉིད་ཡིན་ལ། དཀྱིལ་འཁོར་པ་ནི་ཁྱད་པར་གྱི་མཚན་ཉིད་ཡིན་ནོ། །
དེ་བས་ན་བདག་པོ་བསྟོད་པས་དཀྱིལ་འཁོར་པ་ཡང་བསྟོད་པ་ཡིན་ཏེ། དབྱེ་བ་མེད་པའི་ཕྱིར་རོ། །དཀྱིལ་འཁོར་པ་ཐམས་ཅད་ཀྱི་བསྟོད་པར་གྱུར་པས་ན་ཆོས་ཐམས་ཅད་ཀྱི་བསྟོད་པར་གྱུར་པ་ཡིན་ནོ། །མི་བསྐྱོད་པ་ལ་སོགས་པའི་མཚན་སྨོས་པ་ཉིད་ཀྱིས་བསྟོད་པ་ནི་འདི་རྣམས་ཁོ་ན་
ཡིན་གྱི། དཀྱིལ་འཁོར་གྱི་བདག་པོའི་ཡང་མ་ཡིན་ལ་དཀྱིལ་འཁོར་པ་རྣམས་ཀྱི་ཡང་མ་ཡིན་ནོ་ཞེ་ན། ཡེ་ཤེས་ལྔ་དང་ཞེས་བྱ་བ་ལ་སོགས་པ་སྨོས་ཏེ། རྡོ་རྗེ་སེམས་དཔའི་རང་བཞིན་ཡེ་ཤེས་ལྔ་པོ་ཉིད་ཕྱག་རྒྱའི་དབྱེ་བས་རིགས་བརྒྱ་དང་། རིགས་ལྔ་དང་། རིགས་གསུམ་དུ་
འགྱུར་བ་ཡིན་ལ་རྡོ་རྗེ་སེམས་དཔའི་བདག་ཉིད་ནི་དཀྱིལ་འཁོར་གྱི་བདག་པོ་ཡིན་ནོ་ཞེས་བྱ་བ་འདི་ནི་གྲགས་པ་ཉིད་ཡིན་ནོ། །དེ་བས་ན་རིགས་ལྔའི་བདག་ཉིད་དང་རྡོ་རྗེ་འཆང་བའི་བདག་ཉིད་ཡིན་པ་ཉིད་ཀྱི་ཕྱིར་བསྟོད་པ་འདི་ནི་དཀྱིལ་འཁོར་གྱི་བདག་པོའི་བསྟོད་པ་ཡིན་ལ། དེའི་ཡིན་པ་