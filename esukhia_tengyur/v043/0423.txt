ཁ་རུ་དབབ་པར་བྱ། །ཞེས་པ་བླ་མས་བསྟན་པ་ལྟར་ཤེས་རབ་ཀྱི་བྱེ་བྲག་གིས་དབབ་པར་བྱའོ། །དེ་ནས་སློབ་མ་རྣམ་པར་སྣང་མཛད་ཀྱི་ངོ་བོར་གནས་པས་ཀྱང་དེ་བཞིན་གཤེགས་པ་ཞུ་བའི་བདག་ཉིད་དུ་ཤེས་པར་བྱས་ནས་བཏུང་བར་བྱའོ། །སྣང་སྲིད་དུ་སྣང་བ་ཐམས་ཅད་ཀྱང་
དེ་ཡིན་པར་ཤེས་པར་བྱའོ། །ཨ་ཧོ་མ་ཧཱ་སུ་ཁ་ཞེས་བརྗོད་པར་བྱའོ། །དེ་ནས་བླ་མའི་ཞལ་ནས་བརྒྱུད་པའི་རྣལ་འབྱོར་པ་གསུམ་པ་ལ་རྡོ་རྗེ་བཟླས་པས་སྒྱུ་མ་ལྟ་བུའི་སྐུའི་ངོ་བོར་བསྟན་པར་བྱའོ། །སློབ་མས་ཀྱང་བསྟོད་པ་སྣ་ཚོགས་པས་བསྟོད་པར་བྱའོ། །དེ་ཁོ་ན་ཉིད་གསུམ་པའོ། །ད་ནི་དེ་ཁོ་ན་ཉིད་བཞི་པ་
ཤེས་རབ་ཡེ་ཤེས་ཀྱི་དབང་བསྐུར་བ་གསུངས་པ། དཔལ་ལྡན་ཞེས་པ་ལ་སོགས་པའོ། །དེའི་དོན་ནི་འདི་ལྟ་སྟེ་དེ་ལྟར་རིག་པའི་དབང་། ཕྱིར་མི་ལྡོག་པའི་དབང་ཐོབ་པ་སློབ་མ་གཞི་དག་པར་བྱས་པ་དེ་ལ་རང་རིག་ཆོས་སྐུ་གསལ་བར་བསྟན་པའི་ཕྱིར་ཆོས་ཐམས་ཅད་ཀྱི་འབྱུང་གནས་ཆོས་ཀྱི་དབྱིངས་
ཀྱི་རྡོ་རྗེ་མར་བྱིན་གྱིས་བརླབས་པ་བརྒྱན་པ་ཇི་སྐད་གསུངས་པ་དེ་ལག་ཏུ་སྦྱིན་པར་བྱའོ། །དེ་ནས་སྔ་མ་ལྟ་བུའི་སྡོམ་པ་དང་ཁྱད་པར་གྱི་སྡོམ་པ་སློབ་མ་ལ་བསྟན་པར་བྱས། དེ་ནས་དེས། ཀྲི་ཏ་མུ་ཙ་ཧེ་ཧེ་བ་ཅ་བི་ཏྲ་མུ་ཧི་དྷ་བྷ་ཀྵ་རཀྟཾ་ཤུ་ཀྲ་ཏ་ཐཱ་མཱཾ་སཾ་སྟྭཾ་ནཾ་བྷ་ཀྲ་ཏིཥྛ། བརྩག་མ་ནཾ་བར་མ་ས་བུ་ཧི་བྷ་རྩ་ཡ་
ཐཱ་ས་ག་མི་ཏི་ཞེས་བརྗོད་པ་དང་དེས་བཞད་གད་དང་བཅས་པར་སྨྲས་པ། ཀྲིཉྩ་པི་ནོ་ཏ་ཧེ་དེ་བ་ཤ་ཀཾ་ཀ་དྷི་བཀྵི་ནཾ། ཀརྫེ་བྷ་ག་ཧི་ས་ཏི་ཧྲི་ནཾ་ཙུམྦ་ནཾ་བྷ་ག་མོ་བ་ཙ་ཞེས་ལན་གདབ་པར་བྱའོ། །དེ་ནས་ཡང་གོན་པའི་ག་ཤ་ཕུད་ནས་པདྨ་གསལ་བར་བསྟན་ཏོ་ཞེས་བརྗོད་དོ། །ཨེ་མ་བདག་གི་པདྨ་འདི། །བདེ་བ་
ཐམས་ཅད་དང་ལྡན་པའི། །གང་གི་ཆོ་ག་སྦྱིན་བྱེད་ན། །དེ་ཡི་མདུན་ན་རྟག་པར་གནས། །དོན་བྱེད་པདྨ་དམ་པ་འདི། །སངས་རྒྱས་རྣམས་ཀྱིས་བཀུར་བའི་གནས། །བདེ་ཆེན་རྒྱལ་བའི་རང་བྱུང་ནི། །དེ་ནང་རྟག་ཏུ་བཞུགས་པ་ཡིན། །བྷ་ག་བྷོ་ཀྵ་ཧོ་ར་ཏི། །དེ་ནས་བླ་མའི་མན་ངག་གིས་ནང་
ན་གནས་པའི་རྩ་བའི་འཁོར་ལོ་བསྐུལ་ནས། སོར་མོ་ལ་སོགས་པ་བླ་མའི་མན་ངག་གིས་ཤེས་པར་བྱ་སྟེ། ས་བཅུ་དང་ལྡན་པ་དེ་ལ་འཁྱུད་པར་བྱའོ། །བསྒྲུབ་བྱ་སྒྲུབ་པོ་སྦྱར་བ་དག །དེ་ནི་བརྙེས་པ་ཞེས་སུ་གསུངས། །རྡོ་རྗེ་པདྨོ་སྦྱོར་བ་གང་། །ཉེ་བར་སྒྲུབ་པ་ཞེས་སུ་འདོད། །