སྐུ་གསུང་ཐུགས་དང་དབང་། །དགུག་གཞུག་མཆོད་དང་བསྟོད་བྱས་ལ། །བདུད་རྩི་མྱང་དང་སྤྲོ་བསྡུ་བཟླས། །རྫོགས་ནས་བསྔོ་དང་སྨོན་ལམ་བཏབ། །དེ་ནས་གཞལ་ཡས་བཟང་པོའི་ནང་། །བཞུགས་སུ་གསོལ་ལ་རྟག་ཏུ་མཆོད། །རོ་བསྲེགས་པའི་རུས་པའི་སཱ་ཙྪའི་ཆོ་ག་ཡིན། །གཤིན་རྗེ་གཤེད་
ཀྱི་རོ་སྲེག་གི་ཆོ་ག་ཞེས་བྱ་བ་སློབ་དཔོན་ནག་པོ་ཞབས་ཀྱིས་མཛད་པ་རྫོགས་སོ།། {D1955}༄༅༅། །རྒྱ་གར་སྐད་དུ། ག་ཎ་ཙཀྲ་<ངི་,བི་>དྷཱི་ནཱ་མ། བོད་སྐད་དུ། ཚོགས་ཀྱི་འཁོར་ལོའི་ཆོ་ག་ཞེས་བྱ་བ། རྗེ་བཙུན་མགོན་ལ་ཕྱག་འཚལ་ལོ། །བསོད་ནམས་ཁྱད་པར་བསགས་པ་དང་། །
དམ་ཚིག་ཉམས་པ་བསྐང་བ་དང་། །བགེགས་རྣམས་ཉེ་བར་ཞི་བྱའི་ཕྱིར། །བདག་གི་ཚོགས་འཁོར་བཤད་པར་བྱ། །ཡིད་དང་མཐུན་པའི་ས་ཕྱོགས་སུ། །ཚོགས་ཀྱི་ཁང་པ་ཡིད་འོང་བ། །འཁོར་ཁང་རིམ་གསུམ་རན་པར་བརྩིག །དེ་ནས་ཙནྡན་གུར་གུམ་དང་། །དྲི་ཡི་ཚོགས་ནི་
བསྒོས་ནས་ཀྱང་། །ས་གཞི་བཟང་པོ་ལེགས་བྱས་ཏེ། །རྣམ་ལྔས་སྐྱོང་ནུལ་བྱས་ནས་ཀྱང་། །གཞུང་དང་མཐུན་པའི་མཎྜལ་ལ། །མཛེས་པའི་མེ་ཏོག་ལེགས་བཀྲམ་སྟེ། །མཆོད་པའི་ཚོགས་རྣམས་ཚང་བར་བསག །འབྱོར་པའི་ཡོ་བྱད་ལྡན་པ་དང་། །བསྡུ་བར་འོས་པའི་རྣལ་འབྱོར་
ཚོགས། །མ་ལུས་པར་ནི་བསྡུས་ནས་ཀྱང་། །སློབ་དཔོན་ལ་ནི་ཞུ་བ་དབུལ། །ལས་ཀྱི་བུམ་པ་བྱིན་བརླབས་ནས། །མཆོད་པའི་བུམ་པ་བསགས་ནས་ཀྱང་། །མཛེས་པའི་མེ་ཏོག་ལེགས་བཏང་སྟེ། །ཚིག་འདིས་གསོལ་བ་གདབ་པར་བྱ། །ཁྲོ་བོ་སྔོན་པོ་མཛེས་པ་ཆེ། །ཁྱོད་ནི་དམ་ཚིག་ཡིད་དུ་འོང་། །
ནོར་བུ་རིན་ཆེན་ཆེས་བཅིང་བའི། །དབྱུག་པ་ཕྱག་ན་བསྣམས་པ་སྟེ། །བདག་ནི་འཁོར་བ་ལས་བསྒྲལ་ཕྱིར། །དཔའ་བོས་གནང་གིས་གཏོང་དུ་གསོལ། །རྣལ་འབྱོར་མ་ཡི་ཚོགས་དབུས་སུ། །བཟང་པོའི་སྒོ་ནི་རྣམ་པར་དབྱེ། །གསོལ་བ་བཏབ་ན་ནང་བཀུག་སྟེ། །ལས་ཀྱི་བུམ་པས་ཆུ་གཏོར་ཏེ། །མནའ་ཆུ་བླུད་
ལ་གྲལ་ལ་དགོད། །དེ་ནས་རྡོ་རྗེ་སློབ་དཔོན་ལ། །<མ་,མེ་>ཏོག་ཕུལ་ཏེ་གསོལ་བ་གདབ། །དེ་ནས་རྣལ་འབྱོར་ཕོ་མོ་ལ། །མེ་ཏོག་གཏོར་ལ་བསྐུལ་བར་བྱ། །དེ་ནས་རྡོ་རྗེ་སློབ་དཔོན་གྱིས། །ལྷར་བསྒོམ་ལྕེ་ལག་བྱིན་གྱིས་བརླབ། །ཕྱག་རྒྱ་བྱིན་བརླབ་མངོན་རྟོགས་བརྗོད། །ཧཱུྃ། ཐོག་མཐའ་མེད་པའི་སེམས་དཔའ་ནི། །