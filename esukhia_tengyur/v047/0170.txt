གྱིས། །དམ་ཚིག་རྒྱལ་པོར་གནས་ནས་ཀྱང་། །ཐབ་ལ་བསྐོར་ཞིང་མེ་ཏོག་དབུལ། །དེ་ནས་གླེགས་བམ་ཀློག་ལ་སོགས། །ཇི་ལྟར་མཐུན་པའི་སྤྱོད་ལམ་བྱ། །སྒྲུབ་ཐབས་མངོན་རྟོགས་འདི་དག་ནི། །དངོས་གྲུབ་ཐོབ་ཕྱིར་བདག་གིས་བརྩམས། །འདི་ཡིས་བསོད་
ནམས་གང་ཐོབ་དེས། །ཀུན་གྱི་ཐུན་མོང་མཆོག་ཐོབ་ཤོག །དཔལ་གཤིན་རྗེ་གཤེད་ནག་པོའི་ཞི་བའི་སྦྱིན་སྲེག་གི་ཆོ་ག་རྫོགས་སོ།། །།བླ་མ་ནག་པོའི་ཞབས་ཉིད་ཆེན་པོ་ལ། །གསེར་གླིང་རྣལ་འབྱོར་གུ་ཎ་ཛྙཱ་ན་ཡིས། །བྲམ་ཟེ་ཀརྨ་ཙནྡྲ་བཏང་ནས་ཀྱང་། །རྣལ་འབྱོར་
རྣམས་ཀྱི་ཞལ་ངོར་སྦྱིན་སྲེག་འདི། །དཔལ་མཆོག་རྡོ་རྗེ་གདན་དུ་རྣམ་པར་བརྩམས། །ཐེག་པ་ཆེ་ལ་ཉི་མའི་འོད་བཞིན་མཛེས། །རྣལ་འབྱོར་པ་བསོད་སྙོམས་པ་པྲཛྙཱ་ཤྲཱི་ཛྙཱ་ན་ཀཱིརྟིས་རང་འགྱུར་དུ་བྱས་པའོ།། {D1957}༄༅༅། །རྒྱ་གར་སྐད་དུ། སརྦ་པྲེ་ཏ་བཛྲ་པཱ་ཤ་ཀ །བོད་སྐད་དུ།
ཡི་དགས་ཐམས་ཅད་རྡོ་རྗེས་བཅིངས་པ། དཔལ་གཤིན་རྗེ་གཤེད་ལ་ཕྱག་འཚལ་ལོ། །གཤིན་རྗེའི་སློབ་དཔོན་མི་མཆོག་གིས། །བསྙེན་པ་ལས་སྔགས་བསྟན་པ་ནི། །སྦྱོར་བ་རྫོགས་པ་འབུམ་ཚོ་གཅིག །མར་ངོའི་ཚེས་བདུན་ནས་བརྩམས་ཏེ། །དགུ་ཡི་བར་དུ་བཟླས་པ་བྱ། །གཤིན་རྗེ་ཉིད་ཀྱང་
འཆིང་འགྱུར་ན། །དེ་ལས་གཞན་པ་སྨོས་ཅི་དགོས། །མཐེབ་སོར་ཉི་ཤུའི་ཚད་ཅན་ནང་། །རྒྱར་བཅས་གྲུ་གསུམ་སོར་བཅུ་ཟབས། །སོར་གསུམ་ཁ་ཁྱེར་ཕྱིར་བསྐྱེད་པའི། །སོར་གསུམ་རྒྱ་དང་དཔངས་སུ་མཉམ། །དུར་ཁྲོད་སོལ་བས་ནང་བྱུགས་ཏེ། །ཁྲུག་གིས་སོར་གསུམ་གཉིས་ཀྱང་བྱུག །
ལྕགས་ཕྱེ་ཐལ་ཆེན་སོར་རེའི་ཚད། །རབས་ཆད་ནག་པོའི་ཐོད་པ་ལ། །ནང་ཁྲག་དུག་གིས་བྱུགས་ནས་ཀྱང་། །ཚངས་པའི་བུ་གར་སྐར་ཁུང་གདོང་། །གསང་ཁུང་ཆེན་པོ་གཅིག་བཏོད་ནས། །ཆོས་འབྱུང་ཁ་སྦྱོར་ལྗང་གུ་ལ། །མུ་ཁྱུད་རྡོ་རྗེ་ར་བས་བསྐོར། །སྐུ་ཡི་ཡིག་འབྲུ་དྲུག་
བཀོད་ལ། །ལྟེ་བར་བསྒྲུབ་བྱ་མིང་དང་བཅས། །འོག་ཏུ་མནན་པའི་རྒྱབ་སྟེགས་སུ། །དུར་ཁྲོད་རོ་ཡི་རས་དག་ལ། །གསེར་གྱི་ས་གཞི་དང་ལྡན་པའི། །རི་རབ་ལྕོག་བརྒྱད་བཀོད་པ་བྲི། །དེ་སྟེངས་སྣ་ཚོགས་རྡོ་རྗེས་མཚན། །ཧཱུྃ་དང་ལཾ་དང་ཧཱུྃ་ཡིག་བྲི། །རེའུ་མིག་ཐག་པ་བཞིས་བརྟོད་