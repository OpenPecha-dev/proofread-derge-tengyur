ཐབས་ཀྱི་མཎྜལ་གྱི་ཆོ་ག་ཞེས་བྱ་བ་རྫོགས་སོ།། །།ཟངས་གླིང་རྣལ་འབྱོར་ནཱ་ག་པཱུ་ར་ཡིས། །རྣལ་འབྱོར་ཀ་མ་རཀྵི་ཏ་ཉིད་ལ། །གུ་ཚ་རྒྱལ་བུའི་བུ་ཉིད་བཏད་ནས་ཀྱང་། །ཏ་རུ་པ་རི་དུར་ཁྲོད་ཚལ་ཉིད་དུ། །རྣལ་འབྱོར་འདུས་པའི་ཚོགས་ཀྱི་འཁོར་ལོ་ནང་། །གསོལ་བཏབ་རྣལ་འབྱོར་རྣམས་ཀྱི་
ཞལ་ངོ་རུ། །མཎྜལ་ཆོ་ག་བསོད་སྙོམས་པ་ཡིས་བྱས། །དེང་སང་རྣལ་འབྱོར་ལྟ་སྤྱོད་ལྡན་པ་ཡིས། །དུས་རྣམས་རྟག་ཏུ་མཎྜལ་འབད་པར་རིགས།། {D1953}༄༅༅། །རྒྱ་གར་སྐད་དུ། དྷརྨ་ཀཱ་ཡ་དཱི་པཾ་བི་དྷི་ནཱ་མ། བོད་སྐད་དུ། ཆོས་ཀྱི་སྐུའི་སྣང་བའི་ཆོ་ག་ཞེས་བྱ་བ། དཔལ་
གཤིན་རྗེ་གཤེད་ལ་ཕྱག་འཚལ་ལོ། །དང་པོ་སྙིང་རྗེའི་བདག་ཉིད་པས། །སྲིད་པའི་བདེ་ལ་མ་ཆགས་ཤིང་། །བདག་འཛིན་དག་ལ་རྒྱབ་ཀྱིས་ཕྱོགས། །བདག་འཛིན་ཡོངས་སུ་དོར་བྱས་ཏེ། །བདག་དང་གཞན་དུ་མཉམ་པ་དང་། །རང་དང་གཞན་གྱིས་བླང་བའི་ཕྱིར། །ཕྱི་ནང་བར་ཆད་སེལ་བའི་
མཆོག །ཆོས་སྐུ་རྟེན་མཆོག་གདབ་པའི་ཕྱིར། །གཤིན་རྗེ་གཤེད་ལ་གུས་བཏུད་དེ། །མཆོད་རྟེན་ཆོ་ག་བཤད་པར་བྱ། །ཟུང་དུ་འཇུག་པའི་རྣལ་འབྱོར་པས། །ཡིད་དགའ་བ་ཡི་ས་ཕྱོགས་སུ། །དུར་ཁྲོད་དགོན་པའི་གནས་མཆོག་ཏུ། །བཀྲ་ཤིས་ས་ནི་བཟང་པོ་ལ། །བདུད་རྩི་རྣམ་
ལྔས་ལེགས་བྱུགས་ཏེ། །སྤོས་དང་དྲི་ཡི་ཚོགས་རྣམས་དང་། །གསེར་དང་མུ་ཏིག་བྱི་རུ་སོགས། །རིན་ཆེན་རྣམ་མང་བཅུག་ནས་ཀྱང་། །ཁྲུས་བྱས་དག་པའི་རྣལ་འབྱོར་པས། །འཇིམ་པའི་གོང་བུ་དྲིལ་ནས་ཀྱང་། །བདག་ཉིད་ལྷ་རུ་རྣམ་བསྐྱེད་ནས། །བསོད་ནམས་ཡེ་ཤེས་ཚོགས་
བསགས་བྱ། །སྲུང་བའི་འཁོར་ལོ་རྫོགས་བྱས་ལ། །ཆོས་ཀྱི་དབྱིངས་ཀྱི་ཁང་པ་དང་། །གཞལ་ཡས་ཁང་མཆོག་བསྐྱེད་ནས་ནི། །གཞལ་ཡས་ཁང་གི་དབུས་ཉིད་དུ། །སྐྱེ་མེད་སྣང་བ་ལས་བྱུང་བའི། །ཐབས་དང་ཤེས་རབ་གསལ་ལྡན་བསམ། །གྱུར་པས་རོ་མཉམ་ཐིག་ལེའོ། །དེ་ལ་ཐུགས་ཀྱི་ཡི་
གེ་སྟེ། །དེ་ནས་ཐུགས་མཆོག་ཉིད་དུ་འགྱུར། །ང་རྒྱལ་སྐུ་གསུང་ཐུགས་བཅུག་སྟེ། །ཞུ་བས་ཆོས་ཀྱི་སྐུ་རུ་གྱུར། །དེ་ཡི་ས་བོན་ཡི་གེ་ལས། །འཕྲོས་པས་གཤིན་རྗེ་གཤེད་བཀུག་སྟེ། །ཞལ་དུ་ཞུགས་ནས་ཞུ་བར་བསམ། །བདག་ཉིད་ཐིག་ལེ་ཆེན་པོར་བལྟ། །ཕྱོགས་བཅུར་ཐིག་ལེ་བཞི་སྤྲོས་པས། །ཙརྩི་