ཅིག་སྐྱེས་པ་ཙམ་དུ་འཛིན་པའི་རྟོག་པ་ལ་བཟང་རྟོག་ངན་རྟོག་ཁྱད་པར་ཡོད་ཀྱང་ཞེན་པའི་རྣམ་པར་རྟོག་པའི་ཟུག་རྔུའི་རང་བཞིན་དུ་ཁྱད་པར་མེད་པས་ལྷན་ཅིག་སྐྱེས་པ་ཉིད་དུ་འཛིན་པའི་ཞེན་པ་ལ་འཇུག་པ་ལས་སླར་ལྡོག་པར་བྱ་སྟེ། ཡང་དག་ཏུ་ན་འགྲོ་བ་སྤང་བར་བྱ་བའམ། ལྷན་ཅིག་སྐྱེས་
པ་བསྒྲུབ་པར་བྱ་བར་མ་གྲུབ་སྟེ། འགྲོ་བ་སྤངས་པ་ལས་ལྷན་ཅིག་སྐྱེས་པ་གཞན་མ་ཡིན་ནོ། །མ་རྟོགས་པའི་བློ་ལ་ཐ་དད་དུ་སྣང་ཡང་རྟོགས་ན་འགྲོ་བ་ཉིད་ལྷན་ཅིག་སྐྱེས་པ་ཉིད་འགྲོ་བའོ། །དེ་ལྟར་འགྲོ་བ་དང་ལྷན་ཅིག་སྐྱེས་པ་གཉིས་ཀྱི་ཞེན་པ་སྤངས་ཏེ་གཉིས་སུ་མེད་པའི་ཤེས་པ་ཟུང་དུ་
འཇུག་པ་ནི་མཚན་ཉིད་དང་བྲལ་བའི་སྐད་ཅིག་མ་ལ་ལྷན་ཅིག་སྐྱེས་པའི་དགའ་བའོ། །དེ་ལྟར་མཉམ་པར་གཞག་པའི་ཤེས་པ་ལ་གཉིས་སུ་མེད་ཀྱང་རྗེས་ལས་ཐོབ་པ་ལ་སྣ་ཚོགས་ཀྱི་རྟོག་པ་གཟུང་བ་དང་འཛིན་པ་དང་བཅས་པ་ནི་རྣམ་པར་ཉེད་པའི་སྐད་ཅིག་མ་ལ་དགའ་བྲལ་ལོ། །
མཉམ་པར་གཞག་པའི་ཤེས་པ་དང་། རྗེས་ལ་ཐོབ་པའི་ཤེས་པ་གཉིས་སུ་བསྟན་པའི་ཕྱིར། བཞི་པ་དེ་ཡང་དེ་བཞིན་ནོ། །ཞེས་བྱ་བ་ལ། བཞི་པ་ཞེས་བྱ་བ་ནི་དགའ་བྲལ་དང་རྗེས་ཐོབ་བོ། །དེ་ནི་ལྷན་ཅིག་སྐྱེས་པ་སྟེ། མཉམ་པར་གཞག་པའི་ཤེས་པའོ། །ཡང་ན་རྗེས་ཐོབ་ཀྱི་རྟོག་
པ་ཉིད་མཐའ་བཞི་ལས་གྲོལ་བ་སྟེ། རང་བཞིན་མེད་པའོ། །དེ་བཞིན་ནོ་ཞེས་བྱ་བ་ནི་རྗེས་ཐོབ་ཀྱི་རྟོག་པ་ཡང་མཉམ་གཞག་གི་རྟོག་པ་བཞིན་ནོ། །དེ་བས་ན་མཉམ་གཞག་དང་རྗེས་ཐོབ་གཉིས་སུ་མེད་དེ་ཟུང་དུ་འཇུག་པའོ། །ཆོས་ཀྱི་ཕྱག་རྒྱའི་དགའ་བ་བཞི་ཡང་དགོངས་པ་སྔ་མ་
བཞིན་དུ་དགའ་བ་རྣམས་གཅིག་གི་ངོ་བོ་སྟེ། རྣམ་པར་སྨིན་པའི་འབྲས་བུའོ། །དེ་ཡང་། རྒྱུ་ཆུང་འབྲས་བུ་ཆེ་བའི་ཕྱིར། །རྣམ་པར་སྨིན་པ་རྗེས་སུ་བརྗོད། །ཅེའོ། །དེ་བས་ན་རྒྱུ་ལས་ཀྱི་ཕྱག་རྒྱ་བས་དཀའ་བ་ཆུང་ལ་འབྲས་བུ་ཕྱག་རྒྱ་ཆེན་པོ་ཐོབ་ཏུ་རུང་བས་ནི་རྣམ་པར་སྨིན་པའི་འབྲས་བུ་སྟེ།
རྣམ་པར་སྨིན་པའི་སྐད་ཅིག་མ་ལ་མཆོག་ཏུ་དགའ་བ་ཞེས་བྱའོ། །ལམ་ཆོས་ཀྱི་ཕྱག་རྒྱ་ཡོངས་སུ་རྫོགས་པའི་རིམ་པ་མདོར་བསྡུས་ཏེ་བསྟན་པའོ། །ཆོས་ཀྱི་ཕྱག་རྒྱ་ཡང་ལས་ཀྱི་ཕྱག་རྒྱ་ལ་ལྟོས་ན་མ་བཅོས་པ་ཡིན་ལ། ཕྱག་རྒྱ་ཆེན་པོ་ལ་ལྟོས་ན་བཅོས་མ་ཡིན་ཏེ། དགག་པ་དང་སྒྲུབ་པ་