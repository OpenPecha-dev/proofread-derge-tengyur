འགྱུར་རོ། །དགེ་སློང་གིས་ལྷུང་བཟེད་འཆང་བའི་སྤང་བའི་ལྟུང་བྱེད་བྱུང་ལ། ཇི་སྲིད་དུ་སྤང་བའི་དངོས་པོ་ལས་མ་བཤགས་ཤིང་སོ་སོར་མ་བཤགས་པར་ལྷུང་བཟེད་དམ་ཆོས་གོས་སམ་དྲ་བའམ་ཕོར་བུའམ་(སྐར་གས་‚སྐ་རགས་)སམ་དགེ་སྦྱོང་གི་འཚོ་བའི་ཡོ་བྱད་གང་ཡང་རུང་བ་
གཞན་ཉེ་བར་འཇོག་པར་བྱེད་ན། དེ་ཡང་སྔ་མའི་ཤུགས་ཀྱིས་སྤང་བར་འགྱུར་ཏེ། དེ་ལས་ལྟུང་བར་ནི་མི་འགྱུར་རོ། །ལྷུང་བཟེད་བཟང་ངན་དང་མང་ཉུང་ལ་ན་སྨད་པ་མེད་དོ། །ལྷུང་བཟེད་བྱིན་གྱིས་བརླབ་ཏུ་རུང་བ་ལ་ན་སྨད་པ་མེད་དོ། །ལྷུང་བཟེད་བྱིན་གྱིས་མ་བརླབས་པ་དང་བྱིན་གྱིས་
བརླབས་པ་ཡོད་པ་ལ་ན་སྨད་པ་མེད་དོ། །རང་གི་ཉིད་ལ་ན་སྨད་པ་མེད་དོ། །ཞག་བཅུར་རྗེས་སུ་ཞུགས་པ་ཉིད་ལ་ན་སྨད་པ་མེད་དོ། །ཞག་བཅུ་གཅིག་པའི་ཉི་མའི་དང་པོ་ལ་ན་སྨད་པ་མེད་དོ། །འདི་ལ་གཞན་ཡོད་ན་བྱིན་གྱིས་མ་བརླབས་པ་དེའི་ཤན་ཚུན་ཆད་ལས་ན་སྨད་པ་མེད་དོ། །ཚེ་གྲངས་གཅིག་
ནས་བཅུའི་བར་དང་གཉིས་ནས་བཅུ་གཅིག་གི་བར་ལྟ་བུ་ལ་སོགས་པ་ལ་ན་སྨད་པ་མེད་དོ། །ལྷུང་བཟེད་རུང་བ་ཉིད་ན་ཚད་དང་ལྡན་པ་ལ་ན་སྨད་པ་མེད་དོ། །འདིའི་བྱེད་པ་པོ་ནི་རང་གི་ལྷུང་བཟེད་དང་བྱིན་གྱིས་མ་བརླབས་པའོ། །འདི་ལ་ཡན་ལག་བདུན་གྱིས་དངོས་གཞིའི་ལྟུང་བར་འགྱུར་ཏེ།
རང་གི་དང་། ལྷུང་བཟེད་དང་། བྱིན་གྱིས་བརླབ་ཏུ་རུང་བ་གསུམ་གྱི་མཐའི་ཚད་དང་། ཡོ་བྱད་དང་། བྱིན་གྱིས་མ་བརླབས་པ་དང་། ཞག་བཅུར་རྗེས་སུ་ཞུགས་པ་དང་། ཞག་བཅུ་གཅིག་པའི་སྐྱ་རེངས་དང་པོ་ཤར་བའོ། །དེ་དག་ལས་ཡན་ལག་མ་ཚང་ན་ཅི་རིགས་པར་ན་སྨད་དོ། །སྦྱོར་
བའི་ལྟུང་བ་ནི་ཉེས་བྱས་ཏེ། ཇི་སྲིད་དུ་ལྷུང་བཟེད་འཆང་བའི་སྤང་བའི་ལྟུང་བྱེད་ཀྱི་སྦྱོར་བ་བརྩམས་ནས་དངོས་གཞི་ལ་མ་ཐུག་གི་བར་དུ་ཉེས་བྱས་སོ། །དངོས་གཞི་ལ་སྦྱོར་བ་ཐ་དད་པ་ཇི་སྙེད་བརྩམས་པ་རེ་རེ་ལ་ཉེས་བྱས་རེ་རེའོ། །སྐྱ་བ་དང་དཀར་བ་དང་ཆེ་བ་རྣམས་ནི་རུང་བ་ཉིད་མ་ཡིན་ཏེ། བྱིན་
གྱིས་བརླབ་པར་བྱ་བ་མ་ཡིན་པས་དེ་དག་འཆང་བ་ལ་ཉེས་བྱས་སོ། །མ་ཚོས་པ་ལ་ཡང་ཆུང་ངུ་ཉིད་ཡིན་ཏེ། ལྷུང་བཟེད་ནག་པོར་གྱུར་ཀྱང་མ་ཚོས་ན་ཆུང་ངུ་ཉིད་དང་རུང་བ་མ་ཡིན་པ་ཉིད་ཡིན་པས་དེ་འཆང་ན་ཉེས་བྱས་སོ། །རུང་བ་མ་ཡིན་པ་དང་ཚད་ལས་ཆུང་བ་དང་། ཆེ་བ་འཆང་བ་ལ་ཉེས་བྱས་