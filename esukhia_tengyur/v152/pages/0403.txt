བར་འགྱུར་ཏེ། དེ་ལས་ལྟུང་བར་ནི་མི་འགྱུར་རོ། །དགེ་སློང་གིས་འབྲལ་བའི་སྤང་བའི་ལྟུང་བྱེད་བྱུང་ལ་ཇི་སྲིད་དུ་སྤང་བའི་དངོས་པོ་དེ་ལས་མ་བཤགས་ཤིང་སོ་སོར་མ་བཤགས་པར་ལྷུང་བཟེད་དམ། ཆོས་གོས་སམ། དྲ་བའམ། ཕོར་བུའམ། སྐ་རགས་སམ། དགེ་སློང་གི་འཚོ་བའི་ཡོ་
བྱད་གང་ཡང་རུང་བ་གཞན་ཉེ་བར་འཇོག་ན་དེ་ཡང་སྔ་མའི་ཤུགས་ཀྱིས་སྤང་བར་འགྱུར་ཏེ། དེ་ལས་ལྟུང་བར་ནི་མི་འགྱུར་རོ། །དགེ་སློང་གིས་དགེ་འདུན་ལ་མངའ་བའི་ཆོས་གོས་གང་ཟག་གི་བདག་ཉིད་དུ་རིས་སུ་བཅད་པ་རང་གིས་བྱིན་གྱིས་བརླབས་པ་དང་བྲལ་ན། འབྲལ་བའི་སྤང་བའི་ལྟུང་བྱེད་ཀྱི་དངོས་
གཞིར་འགྱུར་རོ། །དགེ་སློང་གིས་དགེ་འདུན་མངའ་བའི་ཆོས་གོས་གང་ཟག་གི་བདག་ཉིད་དུ་རིས་སུ་མ་བཅད་པ་རང་གིས་བྱིན་གྱིས་བརླབ་པ་དང་བྲལ་ན་སྤང་བར་ནི་མི་བྱ་ལ་ལྟུང་བྱེད་དུ་འགྱུར་རོ། །ཆོས་གོས་བཟང་ངན་དང་མང་ཉུང་ལ་ན་སྨད་པ་མེད་དོ། །ཆོས་གོས་རུང་བ་དང་། ཚད་དང་ལྡན་པ་ཉིད་
དང་། ཚད་ལས་ལྷག་པ་ལ་ན་སྨད་པ་མེད་དོ། །ཆོས་གོས་དམ་དུམ་དུ་གྱུར་པ་ལ་ན་སྨད་པ་མེད་དོ། །གོས་ཞག་བཅུ་འདས་པའི་སྤང་བ་ལ་ཐུག་པ་ལ་ན་སྨད་པ་མེད་དོ། །དགེ་འདུན་གྱིས་རང་གི་བྱིན་གྱིས་བརླབས་པ་ལ་ན་སྨད་པ་མེད་དོ། །འདིའི་བྱེད་པ་པོ་ནི་བྱིན་གྱིས་བརླབས་པ་དང་། གནང་བ་མ་ཐོབ་པའོ། །
འདི་ལ་ཡན་ལག་ལྔས་དངོས་གཞིའི་ལྟུང་བར་འགྱུར་ཏེ། གནང་བ་མ་ཐོབ་པ་དང་། བྱིན་གྱིས་བརླབས་པ་དང་། ཆོས་གོས་རུང་བ་དང་། གནས་ཉེ་འཁོར་དང་བཅས་པ་དང་། ཞག་གཅིག་བྲལ་བའོ། །དེ་དག་ལས་ཡན་ལག་མ་ཚང་ན་ཅི་རིགས་པར་ན་སྨད་དོ། །གནང་བ་མ་ཐོབ་པ་དག་ནི་ཆོས་
གོས་དང་མི་འབྲལ་བའི་གནང་བ་དགེ་འདུན་ལས་མ་ཐོབ་པ་སྟེ། རྒན་པོ་དང་ནད་པས་གསོལ་ཏེ། དགེ་འདུན་གྱིས་བྱིན་ན་འཐོབ་ཀྱི་གཞན་གྱིས་ནི་མི་འཐོབ་བོ། །བྱིན་གྱིས་བརླབས་པ་ནི་ཆོས་གོས་གསུམ་སྟེ། དམ་དུམ་དང་། སྤང་བ་དང་། དགེ་འདུན་གྱི་རྫས་ལ་ཡང་བྱིན་གྱིས་བརླབས་པ་འཆགས་སོ། །
ཆོས་གོས་རུང་བ་ནི་རྒྱུ་དག་རུང་བ་དང་ཚད་དང་ལྡན་པའོ། །གནས་ཉེ་འཁོར་དང་བཅས་པ་ནི་མཚན་ཉིད་འོག་ནས་འབྱུང་བ་ལྟ་བུའོ། །ཞག་གཅིག་བྲལ་བ་ནི་མཚམས་གཞན་དུ་སྐྱ་རེངས་འཆར་བའོ། །གནས་ཉེ་འཁོར་དང་བཅས་པ་ཞེས་སྨོས་པ་ནི། འདིར་ཟློས་པ་ཙམ་ལ་གནས་པ་མི་བཞེད་དེ། །