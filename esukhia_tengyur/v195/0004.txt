{D4282}༄༅༅། །རྒྱ་གར་སྐད་དུ། ཀ་ལཱ་པ་སཱུ་ཏྲ། བོད་སྐད་དུ། །ཀ་ལཱ་པའི་མདོ། གཉིས་སུ་མེད་པར་གསུང་བ་སངས་རྒྱས་ལ་ཕྱག་འཚལ་ལོ། །གྲུབ་པ་ཡི་གེ་ཡང་དག་པའི་མན་ངག་གོ། །
དེ་ལ་དང་པོར་བཅུ་བཞི་རྣམས་དབྱངས་སོ། །བཅུ་རྣམས་མཚུངས་པའོ། །དེ་རྣམས་ཀྱི་གཉིས་གཉིས་དག་ཕན་ཚུན་གྱི་འདྲ་བའི་ཡི་གེ་དག་གོ། །སྔ་མ་ཐུང་ངུའོ། །ཕྱི་མ་རིང་པོའོ། །ཨའི་
ཡི་གེ་བོར་བའི་དབྱངས་ནཱ་མི་ནའོ། །ཨེ་ཡིག་ལ་སོགས་པ་རྣམས་མཚམས་སྦྱོར་གྱི་ཡི་གེའོ། །ཀ་ལ་སོགས་པ་རྣམས་གསལ་བྱེད་དོ། །དེ་རྣམས་ཀྱི་ལྔ་ལྔ་པ་ལྔ་རྣམས་སྡེ་པའོ། །སྡེ་
པ་རྣམས་ཀྱི་དང་པོ་དང་གཉིས་པ་རྣམས་དང་ཤ་ཥ་ས་རྣམས་ཀྱང་སྒྲ་མེད་པའོ། །གཞན་རྣམས་སྒྲ་དང་ལྡན་པའོ། །ང་ཉ་ཎ་ན་མ་རྣམས་རྗེས་སུ་སྣ་ལྡན་ནོ། །ཡ་ར་ལ་ཝ་རྣམས་མཐར་གནས་སོ། །
ཤ་ཥ་ས་ཧ་རྣམས་དྲོ་བའོ། །ཨཿཞེས་པ་རྣམ་པར་བཅད་བྱའོ། །ཀ་ཞེས་པ་ལྕེ་རྩ་ཅན་ནོ། །ཝ་ཞེས་པ་མཆུ་ཅན་ནོ། །ཨཾ་ཞེས་པ་རྗེས་སུ་ང་རོའོ། །སྔ་མ་དང་ཕྱི་མ་དག་གི་དོན་ཉེ་བར་དམིགས་