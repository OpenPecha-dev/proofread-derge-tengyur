{D4286}

ལུང་སྟོན་པ་ཀ་ལཱ་པའི་མདོའི་འགྲེལ་པ་སློབ་མ་ལ་ཕན་པ་ཞེས་བྱ་བ་བཞུགས་སོ། །༄༅༅། །རྗེ་བཙུན་འཕགས་པ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་ཅན་ལ་ཕྱག་འཚལ་ལོ། །སྒྲ་རྗེས་སུ་བསྟན་པ་འདི་ལ། ཡི་གེ་ཡང་དག་པར་བརྗོད་པ་ཉེ་བར་བསྟན་པ་དང་པོར་བྱ་དགོས་
ན། དེ་ལ་ཇི་ལྟར་འདི་མ་བྱས་ཞེས་དོགས་པར་བྱས་པ་ན། མདོ་འདི་སློབ་དཔོན་གྱིས་མཛད་དེ། གྲུབ་པ་ཡི་གེ་ཡང་དག་པར་བརྗོད་པའོ། །ཨ་ཡིག་ལ་སོགས་པའི་ཡི་གེ་རྣམས་ཀྱི་གང་ཡང་དག་པར་བརྗོད་པ་ནི་རིམ་པས་ཀློག་པ་སྟེ། དེ་ནི་གྲུབ་ཅིང་འཇིག་རྟེན་དུ་རབ་ཏུ་གྲགས་
སོ་ཞེས་པས་དེ་ཉེ་བར་བསྟན་པས་ཅི་བྱ། དེ་ལ་དང་པོ་བཅུ་བཞི་རྣམས་དབྱངས་རྣམས་སོ། །དེ་ལ་ཞེས་པ་ནི་དང་པོའི་གཅིག་གི་ཚིག་ཕྱིས་པའི་མི་ཟད་པའོ། །བཞི་རྣམས་དང་བཅུ་རྣམས་ཡིན་པ་དེ་རྣམས་ནི་བཅུ་བཞི་རྣམས་སོ། །རབ་ཏུ་གྲགས་པའི་ཡི་གེ་ཡང་དག་པར་
བརྗོད་པ་དེ་ལ་དང་པོར་གང་ཡི་གེ་བཅུ་བཞི་པོ་དེ་རྣམས་ནི་དབྱངས་ཀྱི་མིང་ཅན་རྣམས་སུ་འགྱུར་རོ། །ཨ་ཨཱ་ཨི་ཨཱི་ཨུ་རྀ་རཱྀ་ལི་ལཱྀ་ཨེ་ཨཻ་ཨོ་ཨཽའོ། །དབྱངས་ཀྱི་མིང་གང་དུ་དགོས་ཤེ་ན། རའི་ར་ལ་དབྱི་ཞིང་དབྱངས་སྔ་མའང་རིང་པོའོ་ཞེས་པ་ལ་སོགས་པ་རྣམས་སུའོ།
ཨགྣཱི་རཀྵ་ཏི། ཡི་གེ་ཡང་དག་པར་བརྗོད་པ། ཕྱི་མ་ལ་རྗེས་སུ་འཇུག་པའི་དོན་དུ་དེ་ལ་ཞེས་སྨོས་སོ། །བཅུ་རྣམས་མཚུངས་པའོ། །དང་པོར་ཞེས་པ་རྗེས་སུ་འཇུག་གོ། །ཡི་གེ་ཡང་དག་པར་བརྗོད་པ་དེ་ལ་དང་པོར་ཡི་གེ་བཅུ་གང་ཡིན་པ་དེ་མཚུངས་པའི་མིང་ཅན་དུ་འགྱུར་རོ། །
ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀའོ། །མཚུངས་པའི་མིང་གང་དུ་དགོས་ཤེ་ན། མཚུངས་པ་འདྲ་བའི་ཡི་གེ་ལ་ཞེས་པ་རྣམས་སུའོ། །རཱ་མཱ་ཡ་ཏ་ནཾ། དེ་རྣམས་ཀྱི་གཉིས་གཉིས་དག་ཕན་ཚུན་གྱི་འདྲ་བའི་ཡི་གེ་དག་གོ། །གཉིས་གཉིས་དག་ཅེས་པ་ནི་ཚིག་གཅིག་ཡིན་ཏེ།
ཡང་ཡང་ལ་ཎམ་ཡང་ན་སྟེ་ཚིག་གཉིས་སོ་ཞེས་གསུངས་པའི་ཕྱིར་གཉིས་དག་ཅེས་པ་འདི་ལན་གཉིས་བརྗོད་པར་བྱའོ། །མཚུངས་པ་བཅུ་པོ་དེ་རྣམས་ཀྱི་མཚུངས་པ་གཉིས་གཉིས་གང་ཡིན་པ་དེ་དག་ཕན་ཚུན་ཏེ་གཅིག་གི་གཅིག་འདྲ་བའི་ཡི་གེའི་མིང་ཅན་དག་ཏུ་འགྱུར་རོ། །