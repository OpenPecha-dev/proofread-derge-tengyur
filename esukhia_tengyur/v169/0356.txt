གྱུར། །ཁྱེད་ཀྱི་སྤྲེའུ་ཡི་བུ་བསྲུངས་ཏེ། །བདག་ཅག་ཀྱང་ནི་ཤིན་ཏུ་སྲུངས། །ཆོས་གཏམ་གང་འགའ་རྒྱས་བྱེད་ཅིང་། །ཡོན་ཏན་མཉམ་པ་རྣམས་ཀྱིས་མཚན། །གྲགས་པའི་ཁ་བས་ཀུན་ནས་གཡོགས། །གངས་ཀྱི་རི་ནི་གཡོ་བ་མེད། །གང་རྣམས་ལུས་ངན་ཁྱེད་ཀྱི་ནི། །
ཡོན་ཏན་གྲངས་མེད་འཇལ་མི་བྱེད། །གཞན་རྣམས་གཉའ་རལ་ཉིད་ཐོབ་ནས། །འདི་རྣམས་ཕྱི་རོལ་གནས་པར་རློམ། །རྒྱ་མཚོའི་ཆུ་ནི་མི་གཡོ་འདབ་ཆགས་རྣམས་ཀྱི་བདག་པོ་འབྱུང་ཞིང་འཁྲུག་པར་བྱེད། །ཆུ་གཏེར་ཚོགས་ཀྱིས་བཀབ་པའི་ཟླ་བའི་འོད་ནི་རབ་ཏུ་
འགྲོ་བར་མི་བྱེད་དེ། །སླར་ཡང་ཁྱོད་ཀྱིས་སྡིག་པ་གཅོད་བྱེད་གནས་པ་ལ་ནི་དག་པའི་སེམས་གནས་པ། །གཞན་ཉིད་འགྲོ་བའི་ཕྱིར་ནི་རྡུལ་དང་མུན་པ་དག་གིས་ནུས་པ་མ་ཡིན་ནོ། །ཕྲུ་གུ་འདི་དག་བདག་ཅག་གི །བསྐྱངས་ནས་གང་ཞིག་དགེ་ཁྱོད་ཀྱིས། །ཐོབ་པ་ཤིན་
ཏུ་ཆེན་པོ་དེས། །འདོད་པའི་འབྲས་བུ་ཐོབ་པར་ཤོག །དེ་བས་ཕྲུ་གུ་དག་འདི་ཉེར་བཟུང་ནས། །འབད་པར་ལྡན་པ་ཁྱོད་ཀྱིས་མངོན་<པ་སྐྱངས་,བསྐྱངས་>པ། །གཉེན་འདུན་མང་པོས་ཁྱབ་པའི་ཚང་ཚིང་ལྡན། །རང་གི་ཁྱིམ་ནི་ནགས་ཀྱི་ནང་དུ་འགྲོ། །ཕྲད་འདོད་དེ་དག་ལ་ནི་སོང་ཞིག་དེར་
གནས་པ། །དམ་པ་དེ་ལ་གུས་པ་ཉིད་དུ་ཕྱག་བྱས་ཏེ། །ཞི་བའི་གནས་སུ་ཕྲུ་གུ་དག་གི་རྒྱབ་གནས་པ། །ནགས་གཞན་དུ་ནི་དལ་བུ་དལ་བུས་འགྲོ་འགྱུར་ཏེ། །ཕ་མས་འགྲོ་བ་ཞིམ་པའི་རྒྱབ་ཏུ་ལྷག་པར་ཞོན་པ་ནི། །ཕྲག་པའི་སྤུ་རྣམས་ཚོགས་ལ་ཤིན་ཏུ་སྦྱར་བ་དག །ཅུང་ཟད་མི་རྣམས་
ཕྲད་འདོད་དེ་དག་བཟློག་ནས་ནི། །ཡང་ཡང་རི་དགས་དབང་པོ་ལ་ནི་ལྟ་བར་གྱུར། །བཅོལ་བ་དེ་ནི་བཅོལ་མ་ཀུན་གྱི་སྙིང་པོ་སྟེ། །སྙིང་པོ་ཤེས་རབ་སྤྱོད་ཡུལ་ཅན་དེས་གཏད་བྱས་ནས། །ཕྲག་པ་ལས་ཁུར་ས་ལ་གཞག་པར་བྱས་པ་ལྟར། །ངལ་བ་གཅད་པས་དགའ་བ་ཆེན་པོ་ཐོབ་པར་འགྱུར། །
ཤིན་ཏུ་དགའ་བ་ཅུང་ཟད་གཞན། །སྲོག་ཆགས་བཅོལ་མ་བསྲུངས་ལས་མེད། །དེ་ཉིད་སླར་ནི་གཏད་པ་ལས། །མི་རྣམས་ལ་ནི་བདེ་གཞན་མེད། །དེ་ལྟར་ན་བཅོམ་ལྡན་འདས་དེས་དུད་འགྲོར་འཇུག་པར་གྱུར་པ་ན་ཡང་ཤིན་ཏུ་ཡུན་རིང་བར་སྲོག་ཆགས་བཅོལ་བ་མངོན་པར་བསྲུང་བར་