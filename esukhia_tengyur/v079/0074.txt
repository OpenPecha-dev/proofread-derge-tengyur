ཅད་ལ། །སེམས་ཕྱིར་གང་ཡང་བྱས་སྣང་མེད། །དྲན་པ་ཤེས་བཞིན་སྔོན་བཏང་ལ། །དུས་གསུམ་རྒྱུན་དུ་མ་དྲན་ན། །ཐེག་ཆེན་སྔགས་པར་ཅི་སྟེ་ཚུད། །ལྟ་སྤྱོད་དམ་ཚིག་འབྲེལ་པ་ཡི། །སྤྱི་དང་འདྲེན་དང་དམ་ཚིག་དབང་། །ཉམས་ཆགས་སྐོང་དང་ཤེས་རྒྱུད་འགྲོལ། །
མན་ངག་ལུང་གི་སློབ་དཔོན་རྣམས། །ལུས་ལ་དབང་བའི་རྒྱལ་པོ་དང་། །ཁོ་བོ་མ་དང་ཕ་དང་མིག །སྙིང་བས་ལྷག་པའི་ཚུལ་བལྟས་ཏེ། །སྒོ་གསུམ་ཟོལ་སྒྱུ་མེད་པ་ཡིས། །ཡི་དམ་ལྷ་ལྟར་རྒྱུན་དུ་བསམ། །བསྲུང་རིམ་འཆད་པ་བཞིན་ཤེས་བྱ། །མཐའ་ཡས་སེམས་ཅན་
རང་རིག་ཕྱིར། །གང་ཡང་བདག་ལས་གཞན་མེད་དང་། །བདེ་གཤེགས་སྙིང་པོས་སྤུན་ཡིན་ཕྱིར། །མ་འོངས་སངས་རྒྱས་རང་བཞིན་ནོ། །སྤྱི་ཡི་མཆེད་དེ་ཕ་ཚན་བཞིན། །སངས་རྒྱས་ཆོས་བཞུགས་རིང་བ་དང་། །ལྟ་སྤྱོད་མཐུན་པ་ཉེ་བར་བཤད། །ཕ་གཅིག་དམ་
ཚིག་གང་འདྲེས་པའི། །ནང་ཚན་ཕ་སྤུན་སྤུན་བས་ཀྱང་། །ལྷག་པར་བལྟས་ཏེ་བསྲུང་བ་ནི། །ལུས་ཀྱི་ཟས་ནོར་མཉེས་བྱ་བ། །སྦུར་མ་ལྟ་བུར་ཕོངས་པ་མེད། །གདན་གདིང་ཁུར་སོགས་ལས་བྱ་བ། །བྲན་བཞིན་ངེས་པར་དང་དུ་བླང་། །བླ་མའི་རིགས་འཁོར་དེ་བཞིན་ནོ། །ནོར་
རྫས་བླངས་པའི་རྣམ་སྨིན་ཕྱིར། །ཏིལ་འབྲུ་ཙམ་ཡང་མ་འབག་ཅིག །མལ་གོས་ཕྱགས་སོགས་བགོམ་མི་བྱ། །མཆོད་རྟེན་བཤིག་དང་འདྲ་བར་གསུངས། །བརྡེག་གསོད་རྐུ་འཕྲོག་བསྡོ་བ་ནི། །དངོས་སུ་བྱ་བ་ཅི་སྨོས་ཀྱི། །རྩེད་མོའི་ལས་སུའང་བྱ་བ་མིན། །ངག་གིས་
སྐྱོན་སྤངས་ཡོན་ཏན་བསྒྲགས། །ཚུལ་བརྗོད་པས་ནི་ཉམས་པར་འགྱུར། །སྒྲོ་སྐུར་ལ་སོགས་མཚན་ཉིད་ཅན། །བྲེ་མོ་གཏམ་ཡང་ཟུར་མི་བྱ། །ཡིད་ཀྱིས་གཡོ་སྒྱུ་ཕྲག་དོག་དག །ངན་སེམས་འཕྱ་སེམས་ནོར་ལ་བརྐམ། །སེ་གོལ་ཡུལ་དུའང་བྱ་བ་མིན། །ཤིན་ཏུའང་བརྩེ་
ཞིང་གདུང་བར་བྱ། །སྤྱོད་ལམ་ཅིས་ཀྱང་མཉེས་བྱེད་ཅིང་། །བཀའ་ཡི་ཟུར་ཡང་མི་གཅོད་པ། །དེ་ནི་ལྡོག་པར་མ་གསུངས་སོ། །རྩ་བ་བསྐྱེད་དང་ལས་སྔགས་ཀྱིས། །དམ་ཚིག་ལས་དང་ཆོས་དང་ནི། །སྐུ་གཉིས་ཕྱག་རྒྱ་ཆེན་པོ་བཞི། །རང་གི་སྒོ་གསུམ་ཡི་དམ་གྱི། །སྐུ་གསུང་