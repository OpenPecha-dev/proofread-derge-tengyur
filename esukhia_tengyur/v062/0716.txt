བྱའོ། །གང་ཞིག་མཆོད་རྟེན་ལ་སོགས་པ་རྡོ་རྗེའི་རང་བཞིན་ཆག་པ་དང་གས་པ་དང་ཞིག་པ་མང་པོར་གྱུར་པ་དེ་རྣམས་གཙང་པོའི་ཆུ་ཆེན་པོ་ལ་ཟམ་པ་ལ་སོགས་པ་ནས་གཤེགས་པར་བྱའོ། །གང་དང་གང་ཞིག་སའི་རང་བཞིན་གྱི་མཆོད་རྟེན་ལ་སོགས་པ་གང་གིས་མངོན་
པར་འདུས་བྱས་པ་རྣམས་སླར་ཡང་སྦྱར་བར་མི་བྱ་བར་དེ་ལ་དེ་ཉིད་དུ་གཤེགས་པར་བྱའོ། །གང་དུ་གང་ཤིང་གི་རང་བཞིན་རྙིངས་པ་རྣམས་དེ་དང་དེ་མར་གྱིས་བརླན་པའི་གོས་ཀྱིས་ཡོངས་སུ་དཀྲིས་ལ་སྦྱིན་སྲེག་གི་མེ་ལ་བསྲེག་པར་བྱའོ། །གང་དུ་དེ་ཟངས་མ་ལ་
སོགས་པའི་རང་བཞིན་དེ་ཡོངས་སུ་བཞུ་ནས་སྔོན་མའི་ཚད་པས་མ་ཆད་པར་བྱའོ། །དེ་ནས་མཆོད་རྟེན་ལ་སོགས་པ་ཡོངས་སུ་གྲུབ་ནས་མཆོད་ཡོན་ལ་སོགས་པའི་མཆོད་པ་སྔོན་དུ་འགྲོ་བས་སྔོན་དུ་གནས་པའི་བུམ་པ་ལ་ཡེ་ཤེས་ཀྱི་བདུད་རྩིའི་ངོ་བོ་ཡེ་ཤེས་སེམས་
དཔའ་གདན་དྲངས་ནས་མཆོད་རྟེན་ལ་སོགས་པའི་དམ་ཚིག་སེམས་དཔའ་ནང་དུ་བསྒོམ་པར་བྱའོ། །དེ་ནས་བུམ་པའི་ཆུས་མངོན་པར་དབང་བསྐུར་ལ་རང་གི་སྔགས་ཀྱིས་ལན་བརྒྱ་རྩ་བརྒྱད་ཀྱིས་ལྷག་པར་གནས་པར་བྱས་ནས་སྔོན་དུ་གསུངས་པའི་རིམ་པས་མེའི་མཆོད་
པ་དང་རབ་ཏུ་གནས་པར་བྱའོ་ཞེས་པ་ནི་ཞིག་པ་གསོ་བའི་ཆོ་གའོ།། །།ད་ནི་དཀྱིལ་འཁོར་གཤེགས་སུ་གསོལ་བ་བརྗོད་པར་བྱ་སྟེ། དེ་ལ་སློབ་མ་རྣམས་ལ་མེའི་ལྷ་དང་། འཇིག་རྟེན་སྐྱོང་བ་དང་། འཕགས་པའི་བཟོ་བོ་དང་། ཆོས་སྒྲོགས་པ་ལ་སོགས་པ་རྣམས་
མཆོད་པར་བྱ་ཞིང་ལྟད་མོ་བ་རྣམས་སོ་རྩི་ལ་སོགས་པས་ཚིམ་པར་བྱ་ཞིང་། སློབ་མའི་ཞི་བ་དང་། རྒྱས་པ་རྣམ་པར་འཕེལ་བར་བྱ་བའི་ཕྱིར་མཐེ་བོང་གཡས་པ་ལག་པ་གཡོན་པས་བཟུང་ནས་རྫས་སོ་སོའི་དགང་བླུགས་ལན་གསུམ་མམ་བདུན་དུ་དབུལ་བར་བྱ་ཞིང་དབུལ་དུ་
གཞུག་གོ། །དེ་ནས་དཱུཪྺའི་ཀུནྡ་དང་། འབྲས་མ་ཉམས་པ་དང་། མར་མེ་ལ་སོགས་པ་ཕུལ་ནས་ཡོངས་སུ་གང་བའི་དགང་བླུགས་གསུམ་མམ་ལན་བདུན་གྱི་བར་དུ་ཕུལ་ནས་བཟོད་པ་གསོལ་བར་བྱའོ། །སྦྱིན་བདག་གི་ཚོགས་རྣམས་ལ་བུམ་པའི་ཆུས་དབང་བསྐུར་