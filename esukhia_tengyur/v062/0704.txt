དེ་ཡང་ཚུལ་ཁྲིམས་རྣམ་པ་བཅུ་དང་མི་དགེ་བ་བཅུ་སྤོང་བའི་རྣམ་པར་དག་པས་འོག་གི་སྟེགས་བུ་དང་རྩིག་པའི་རྒྱར་ཆ་བརྒྱད་ཀྱིས་བྱ་སྟེ་འགྲོ་བ་རྣམས་དང་རྗེས་སུ་མཐུན་པར་བྱའོ། །དེ་ཡང་འཕགས་པའི་རིགས་བཞི་རྣམ་པར་དག་པས་འཕགས་པའི་བདེན་པ་བཞི་པོ་རྣམས་ཀྱི་སྟེགས་
བུ་གདོང་བཞི་པོ་རྣམས་སོ། །བསམ་གཏན་བཞིའི་རྣམ་པར་དག་པ་ནི་རྟ་བབས་བཞི་པོ་རྣམས་སོ། །ཆོས་དང་ཟང་ཟིང་དང་མི་འཇིགས་པ་དང་བྱམས་པ་རྣམས་ཀྱི་སྦྱིན་པའི་རྣམ་པར་དག་པས་སྐུ་གཟུགས་ཀྱི་ལྷ་ཁང་བཞི་པོ་རྣམས་སོ། །མི་འཇིགས་པ་བཞིའི་རྣམ་པར་དག་པས་ཟུར་
བཞིའོ། །རྫུ་འཕྲུལ་གྱི་རྐང་པ་བཞིའི་རྣམ་པར་དག་པ་བཞིའི་སྟེགས་བུའོ། །ཡང་དག་པར་སྤོང་བ་བཞིའི་རྣམ་པར་དག་པས་སྟེགས་བུ་གཉིས་པའོ། །དད་པ་ལ་སོགས་པའི་དབང་པོ་ལྔའི་རྣམ་པར་དག་པའི་སྟེགས་བུའོ། །དད་པ་ལ་སོགས་པའི་སྟོབས་ལྔའི་རྣམ་པར་
དག་པས་མགུལ་རྒྱན་ནོ། །མི་རྟག་པ་ལ་སོགས་པའི་སྒོའི་རྣམ་པར་དག་པས་སྒོ་བཞིའི་དང་མེ་ཏོག་འཛིན་པའོ། །ཟག་པ་མེད་པ་དང་བསམ་གཏན་དང་པོ་དང་ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་གི་རྣམ་པར་དག་པས་མགུལ་རྒྱན་ནོ། །གཉིས་པ་དང་གསུམ་
པའི་བསམ་གཏན་གྱི་ས་དང་དགའ་བ་ཡང་དག་བྱང་ཆུབ་ཀྱི་ཡན་ལག་རྣམ་པར་དག་པས་མགུལ་རྒྱན་གྱི་ཁོར་ཡུག་གིས་བརྒྱན་པའོ། །ཕྱིར་མི་འོང་བ་དང་བསམ་གཏན་བཞི་ལ་སོགས་པའི་ས་དང་བཏང་སྙོམས་ཡང་དག་བྱང་ཆུབ་ཡན་ལག་རྣམ་པར་དག་པས་ཧར་མིའོ། །དྲན་པ་
དང་ཆོས་རབ་ཏུ་འབྱེད་པ་དང་བརྩོན་འགྲུས་དང་ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་གི་རྣམ་པར་དག་པས་འཇིག་རྟེན་སྐྱོང་བ་བཞིའོ། །མཁའ་ཁྱབ་ཀྱི་ཏིང་ངེ་འཛིན་རྣམ་པར་དག་པས་ཆར་ཁབ་ཀྱི་གནས་སོ། །བདུད་བཞི་བཅོམ་པའི་རྣམ་པར་དག་པས་མགྲིན་པའོ། །
སྟོང་པ་ཉིད་དང་སྙིང་རྗེ་རྣམ་པར་དག་པས་ཉི་མ་དང་ཟླ་བ་གཉིས་དང་མེ་ལོང་དག་གོ། །ཚིགས་སུ་བཅད་པ་གཉིས་དང་ཡུལ་ཐམས་ཅད་ཀྱི་བདག་ཉིད་དུ་གྱུར་པ་རྣམ་པར་དག་པས་དྲིལ་བུ་གཉིས་སོ། །རྣམ་པ་ཐམས་ཅད་མཁྱེན་པ་ཉིད་ཀྱི་ཡན་ལག་རྣམ་པར་དག་པས་གདུགས་