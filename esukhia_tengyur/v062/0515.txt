ཀྱིས་སྦྱིན་སྲེག་བྱའོ། །སྔགས་ནི་ཨོཾ་པྲ་མོ་ཧ་ནཱགྣ་ཡེ་སྭཱ་ཧཱ། ཞེས་སོ། །པཎྜི་ཏ་ཆེན་པོ་རིགས་ཀྱི་སྦྱིན་པ་ཞེས་བྱ་བས་མཛད་པའི་བྱ་བ་བསྡུས་པ་ལས་རབ་ཏུ་བྱེད་པ་བཞི་པའོ།། །།ཤིང་གི་ལས་ཞེས་གསུངས་པས་དེ་བརྗོད་པར་བྱ་སྟེ། ནགས་བལྟས་དེ་ནས་བློ་
ལྡན་གྱིས། །སྒོ་ནི་ཡང་དག་གདོད་པར་བྱ། །གནས་པའི་ཤིང་གི་རྩེ་མོ་ཡིས། །བདུད་རྩིའི་མེ་ལ་སྦྱིན་སྲེག་བྱ། །དེ་ལ་ཚེས་དང་གཟའ་དང་རྒྱུ་སྐར་བཟང་པོ་ལ་མཆོད་རྟེན་ནམ། གཙུག་ལག་ཁང་ལ་སོགས་པ་རྣམས་ཀྱི་སྲོག་ཤིང་དང་སྒོ་དང་ཀ་བ་ལ་སོགས་པའི་ཤིང་གི་རྩེ་མོའི་མཐར་
ཐུག་པ་རྣམས་ཀྱི་སྲིད་དང་ཞེང་དུ་གནས་པ་དག་ཐིག་འཛིན་པ་རྣམས་ཀྱིས་ལེགས་པར་གྲོས་བྱས་ཏེ། ཤིང་མཁན་གྱི་འཁོར་དང་ཚོགས་པ་རྣམས་ཀྱི་སྦྱིན་བདག་དང་སློབ་དཔོན་དང་བཅས་པས་ནགས་ཚལ་ལྟར་འགྲོ་བར་བྱའོ། །རྙེད་པ་དང་ཚལ་གྱི་ཉེ་འཁོར་དུ་དུས་བརྟགས་ཏེ་བདག་ཉིད་ལས་
ཐམས་ཅད་པའི་སྐུར་བསྒོམས་ཏེ་རྐང་པ་གཡས་པ་མདུན་དུ་བྱས་ཏེ། བྱང་ཤར་གྱི་ཕྱོགས་སུ་ཞལ་བསྟན་ནས་སློབ་དཔོན་ནགས་ཀྱི་ཕྱོགས་སུ་རབ་ཏུ་འཇུག་པར་བྱའོ། །ལོ་ཉིས་བརྒྱ་མ་ལོན་པའི་ཤིང་སར་པའི་སྡོང་པོ་རྣམས་གཟུང་བར་བྱའོ། །དེ་ནས་ཡང་གེ་སར་གཉིས་པ་དང་། མ་དྷུ་ར་
དང་། ཏིཏྟའི་སྙིང་པོ་དང་། ཤུག་པ་དང་། སེང་ལྡེང་དང་། གནྡྷ་རི་དང་། སྦྲང་གི་ཤིང་དང་། མྱ་ངན་མེད་དང་། བ་ཀུ་ལ་དང་། རྣམ་པར་རྒྱལ་བྱེད་དང་། ཙནྡན་དང་། ཙམ་པ་ཀ་དང་། ཙུ་ཏ་དང་། ཀིཾ་ཤུ་ཀ་དང་པ་ལ་ཤ་དང་། པིཙྪི་ལ་དང་། བ་ལ་ད་དང་། ཐང་ཤིང་དང་། ས་ལ་དང་།
ཏཱ་ལ་དང་། གྲན་ཐི་ལ་ཛུ་ན་དང་། ཛམྦུ་དང་། བྷཎ་ཌི་ལ་དང་། རོ་ཧི་ཎི་ལ་སོགས་པ་དཔག་ཏུ་མེད་པའི་ཤིང་རྣམས་གང་ལ་གང་ཉེ་བར་འོས་པའི་ཤིང་དེ་རྣམས་ལེགས་པར་རྣམ་པར་བརྟགས་ནས་ཕྱི་དྲོའི་དུས་སུ་ལས་ཐམས་ཅད་པའི་རྣལ་འབྱོར་དང་ལྡན་པའི་སློབ་དཔོན་ཡང་དག་པའི་སྤྲོ་བ་དང་
ལྡན་པས་ཤིང་མཁན་དང་བཅས་པའི་བཟོ་བོ་རྣམས་ཡང་དག་པར་བསྲུང་བར་བྱའོ། །ཉེར་སྤྱོད་ལྔས་བླ་མ་དང་སངས་རྒྱས་དང་བྱང་ཆུབ་སེམས་དཔའ་དང་། ཕྱོགས་ཀྱི་བདག་པོ་དང་། ནགས་ཚལ་དང་ཤིང་གི་ལྷ་ལ་སོགས་པ་རྣམས་ཡང་དག་པར་མཆོད་ཅིང་ཕྱོགས་ཀྱི་གཏོར་མ་ཡང་