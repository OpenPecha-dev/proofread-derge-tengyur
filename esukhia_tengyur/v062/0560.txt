བྱ་བ་ལ་སོགས་པ་ནི་རྣལ་འབྱོར་ཞེས་བྱ་བའི་ཏིང་ངེ་འཛིན་ཏོ།། །།དེའི་རྗེས་ལ་རྡོ་རྗེ་དབྱིངས་ཀྱི་དབང་ཕྱུག་མ་ལ་སོགས་པ་བཞིའི་གནས་རྣམས་སུ་བདག་ཉིད་ལ་བྱིན་གྱིས་བརླབས་ལ་བྱང་ཆུབ་མཆོག་གི་ཕྱག་རྒྱ་བཅིངས་ནས་སྙིང་གར་གྱུར་པའི་རྡོ་རྗེ་སེམས་དཔའ་བསྐུལ་བར་བྱའོ། །རྡོ་རྗེ་སེམས་
དཔའ་ཞེས་པས་སོ། །དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀར་ཟླ་བའི་དཀྱིལ་འཁོར་རྣམས་སུ་གྱུར་པ་ལས་རྣམ་པར་བྱུང་བ་ཇི་སྲིད་འཇིག་རྟེན་གྱི་ཁམས་རྣམས་སུ་སེམས་ཅན་ཐམས་ཅད་ཀྱིས་བདག་མེད་པ་ཁོང་དུ་ཆུད་པར་བྱ་བའི་ཕྱིར། ཟླ་བའི་དཀྱིལ་འཁོར་གྱི་རྣམ་པ་ལ་
སེམས་རྩེ་གཅིག་ཏུ་བསྐྱེད་ནས་ལྷ་ཐམས་ཅད་ཀྱི་གནས་སུ་ཟླ་བའི་དཀྱིལ་འཁོར་རྣམས་ལ་དེ་བཞིན་དུ་གྱུར་ནས་བཞུགས་པར་བསམ་པར་བྱའོ། །དེ་ནས་དེ་རྣམས་ལས་ཡེ་ཤེས་ཀྱི་འོད་ཟེར་ལས་བྱུང་བས་སྙིང་གར་གྱུར་པའི་རྡོ་རྗེ་ལ་རབ་ཏུ་ཞུགས་ཏེ་དེའི་ལྷན་ཅིག་ཏུ་གྱུར་ནས་དེ་བཞིན་གཤེགས་
པ་ཐམས་ཅད་ཀྱི་བྱིན་གྱི་རླབས་ཀྱིས་ནམ་མཁའི་དབྱིངས་ཆེན་པོ་ཐམས་ཅད་ཡང་དག་པར་བརྐྱང་བའི་ཚད་ཀྱི་རྡོ་རྗེ་རྩེ་ལྔ་པའི་གཟུགས་སུ་གྱུར་པ་ཞེས་བརྗོད་པར་བྱའོ། །ཨོཾ་བཛྲཱ་ཨཱཏྨ་ཀོ྅ཧཾ། སླར་ཡང་སྙིང་གར་གྱུར་པའི་རྡོ་རྗེའི་ཚད་དེ་ཉིད་དུ་གྱུར་ནས་དེ་ལས་བྱུང་བས་རང་གི་ལག་མཐིལ་དུ་
གནས་པར་བསམ་པར་བྱའོ། །དེ་ལ་སླར་ཡང་རྡོ་རྗེའི་རྣམ་པའི་འོད་ཟེར་ལས་དཔག་ཏུ་མེད་པའི་སྐུ་མདོག་དང་། དཔག་ཏུ་མེད་པའི་དབྱིབས་རྣམས་རྣམ་པར་བྱུང་སྟེ། ཇི་སྲིད་ནམ་མཁའི་ཁམས་ཐམས་ཅད་དུ་ཁྱབ་པ་དེ་ལས་སླར་ཡང་རྡོ་རྗེ་སེམས་དཔའ་ལ་སོགས་པའི་སྐུས་སེམས་ཅན་
གྱི་ཁམས་ཐམས་ཅད་ལ་དེ་བཞིན་གཤེགས་པ་ཐམས་ཅད་ཀྱིས་ཀྱང་མཉམ་པ་ཉིད་ཀྱི་ཡེ་ཤེས་མངོན་པར་ཡང་དག་པར་བྱང་ཆུབ་པ་ལ་ངེས་པར་སྦྱར་ནས། སླར་ཡང་བསྡུ་བའི་སྦྱོར་བས་དཔག་ཏུ་མེད་པའི་སེམས་ཅན་གྱི་ལུས་སུ་གྱུར་ནས། རང་གི་སྙིང་གར་གྱུར་པའི་རྡོ་རྗེ་ལས་རབ་ཏུ་ཞུགས་ཏེ་
དེ་ལ་གནས་པས་ཆེད་དུ་བརྗོད་པས་ཆེད་དུ་རྗོད་པ་མཛད་དོ། །ཨེ་མ་ཀུན་དུ་བཟང་པོ་ང་། །སེམས་དཔའ་རང་བྱུང་ཉིད་དུ་བརྟན། །གང་ཞིག་ལུས་མེད་ཀྱང་བརྟན་ཕྱིར། །སེམས་དཔའི་ལུས་ཉིད་ལ་གཤེགས་ཤིག །དེ་ནས་ཐུགས་ཀར་བྱོན་ནས་མི་བསྐྱོད་པའི་མདུན་དུ་འདུག་ནས་བཀའི་ལམ་ཞུ་བར་