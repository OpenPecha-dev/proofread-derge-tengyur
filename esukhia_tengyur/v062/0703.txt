ཆ་བཅུ་གསུམ་གྱི་རྣམ་པར་དག་པས་དེ་ཡང་གདུགས་ཀྱི་འཁོར་ལོ་བཅུ་གསུམ་མོ། །དེའི་སྟེང་དུ་ཆ་ཕྱེད་ཀྱིས་ཆར་ཁབ་ཀྱི་གནས་སོ། །དེའི་སྟེང་དུ་ཀུན་རྫོབ་ཀྱི་བདེན་པ་དང་དོན་དམ་པའི་བདེན་པ་དག་གི་རྣམ་པར་དག་པས་ཕྱེད་དང་བཅས་པའི་ཆ་གཅིག་གི་
ཚད་ཀྱིས་མགྲིན་པ་མཐོ་བའོ། །དེ་ཡང་མགྲིན་པ་ནས་སྲོག་ཤིང་གི་རྩེ་མོའི་མཐར་ཐུག་པ་རྒྱ་ལ་དེའི་ཕྱེད་དོ། །དེའི་སྟེང་དུ་བླ་ན་མེད་པའི་སྙིང་རྗེ་ཆེན་པོ་རྣམ་པར་དག་པས་གཙུག་ཏོར་རོ། །དེ་བཞིན་དུ་ལྷུང་བཟེད་ཀྱི་རྣམ་པ་ནི་སྟོབས་བཅུ་དང་སངས་རྒྱས་ཀྱི་ཆོས་མ་འདྲེས་པ་བཅོ་
བརྒྱད་ཀྱི་རྣམ་པར་དག་པས་ཆ་ཉི་ཤུ་རྩ་བརྒྱད་ཀྱི་ཚད་ཀྱིས་འོག་གི་སྟེགས་བུའི་རྒྱ་རུའོ། །སྟོབས་ལྔའི་རྣམ་པར་དག་པས་ཆ་ལྔ་ནི་འདེགས་པའོ། །སྟེགས་བུའི་སྟེང་འོག་ཏུའོ། །བྱང་ཆུབ་ཀྱི་ཡན་ལག་བདུན་གྱི་རྣམ་པར་དག་པ་ཆ་བདུན་ཏེ་བུམ་པའི་དཔངས་སོ། །ལྷག་མ་
རྣམས་ནི་སྔོན་མ་བཞིན་དུའོ། །དེ་བཞིན་དུ་ཡན་ལག་དྲུག་གི་རྣམ་པ་ནི་ཤེས་པ་བཅུ་དང་དབང་བཅུ་གཉིས་དང་། མི་འཇིགས་པ་བཞིའི་རྣམ་པར་དག་པས་ཆ་ཉི་ཤུ་རྩ་དྲུག་གི་ཚད་ཀྱིས་འོག་སྟེགས་བུའི་རྒྱ་རུའོ། །གྲུ་བཞི་འབྱེད་པའི་རྣམ་པར་དག་པས་ཆ་བཞི་ཡིས་འདེགས་
པའི་སྟེགས་བུའི་སྟེང་འོག་ཏུའོ། །རྣམ་པར་ཐར་པ་བརྒྱད་ཀྱི་རྣམ་པར་དག་པས་ཆ་བརྒྱད་བུམ་པའི་སྟེང་དུའོ། །འདིར་ཡང་ལྷག་མ་ནི་སྔོན་མ་བཞིན་དུའོ། །དེ་བཞིན་དུ་བུམ་པའི་རྣམ་པ་ནི་ཕ་རོལ་ཏུ་ཕྱིན་པ་བཅུ་གཉིས་དང་། གཟུངས་མ་བཅུ་གཉིས་རྣམ་པར་དག་པས་ཆ་ཉི་
ཤུ་རྩ་བཞིས་འོག་གི་སྟེགས་བུའི་རྒྱ་རུའོ། །རྣམ་པར་དག་པ་གསུམ་གྱི་རྣམ་པར་དག་པས་ཆ་གསུམ་གྱིས་འདེགས་པའི་སྟེགས་བུའི་སྟེང་འོག་ཏུའོ། །གསུང་རབ་ཡན་ལག་དགུའི་རྣམ་པར་དག་པས་ཆ་དགུ་ཡིས་བུམ་པའི་སྲིད་དོ། །ལྷག་མ་རྣམས་ནི་སྔོན་མ་བཞིན་
དུའོ། །དེ་ནི་རྣམ་པ་བཞི་ཀར་གྱི་ཡང་ཐུན་མོང་གི་རྣམ་པར་དག་པ་བརྗོད་པར་བྱའོ། །ཆ་བཅུ་དྲུག་ཡོངས་སུ་གང་བའི་རྣམ་པར་དག་པས་ཆ་བཅུ་དྲུག་གི་སྟེང་དུ་ཟླ་བའི་དཀྱིལ་འཁོར་རོ། །དེ་ལ་ཡང་སྲོག་ཤིང་གནས་པའི་རྒྱལ་འབྱུང་བ་ཆེན་པོ་ལྔའི་སྟེང་དུ་སྦྱིན་པའི་ས་གཞིའོ།