གཱ་ཌ་ཀ་དང་ཨ་མྲ་དང་ཛཾ་བུ་དང་ཛམ་བཱི་ར་དང་ནཱ་རཾ་ག་དང་། རྒུན་འབྲུམ་ལ་སོགས་པ་དུས་དང་རྗེས་སུ་མཐུན་པའི་ཤིང་ཐོག་གི་རིགས་རྣམས་ཀྱིས་དབང་བསྐུར་བར་བྱའོ། །རིན་པོ་ཆེ་ལྔ་ལ་སོགས་པའི་ནོར་བུའི་རིགས་རྣམས་ཀྱིས་མཆོད་ཡོན་ཕུལ་ནས་བུད་མེད་དམ་སྐྱེས་བུ་
ཉེ་བར་གནས་པའི་དོན་དང་གླང་པོ་ཆེ་དང་རྟ་དང་བཞོན་པའི་དོན་དང་འཁོར་ལོ་དང་མདའ་གཞུ་དང་འདམ་བུའི་གདན་དང་མདའ་ཕྱེད་ལྕགས་ལས་བྱས་པ་ལ་སོགས་པ་རྣམས་སྐྱེ་བོ་གདུག་པ་ཅན་བསྲུང་བའི་དོན་དང་། ཁབ་དང་གྲི་གུག་དང་སྤུ་གྲི་ལ་སོགས་པ་དང་ཚེམ་
བུ་ལ་སོགས་པའི་དོན་དང་། འདོད་པའི་ཤིང་དང་ཁྱིམ་གྱི་ལོངས་སྤྱོད་ལ་སོགས་པ་མངོན་པར་འདོད་པའི་དོན་རྣམས་ཡི་གེ་གསུམ་གྱི་སྔགས་ཀྱིས་དབུལ་བར་བྱའོ། །ཡང་དག་པར་མཆོད་ནས་སྔོན་མ་བཞིན་དུ་གཤེགས་སུ་གསོལ་ལོ། །གསེར་དང་ཀརྐ་ཌཱི་དང་འོ་མའི་
རྒྱུན་དང་། དྲི་ཐམས་ཅད་དང་། མར་ཁུ་དང་། དཱུཪྺ་དང་། འབྲས་མ་ཉམས་པ་རྣམས་བཀྲ་ཤིས་པའི་དོན་དུ་དབུལ་ལོ། །ཨོཾ་ཡོ་ཛཱ་གྣ་ལེ་སྭཱ་ཧཱ་ཞེས་པའི་སྔགས་ཀྱིས་སྦྱོར་བར་བྱེད་པའི་མེ་བག་མའི་དུས་ཀྱི་ཆོ་གས་ཡང་དག་པར་མཆོད་ནས་དེའི་མེའོ། །བསྐོར་བའི་དུས་
སུ་དཔལ་གྱི་འབྲས་བུས་དབུལ་བར་བྱའོ། །མར་མེ་དང་མདའ་དང་། ཉི་མས་ཀྱང་ཡང་དག་པར་བསྲུང་ངོ་། །མར་མེ་ཆེན་པོ་དང་། སྣང་གསལ་དང་། གསེར་དང་། ཀརྐ་ཌཱི་དང་། འོ་མའི་རྒྱུན་དང་། གསེར་གྱི་མེ་ཏོག་སྣོད་ན་གནས་པའི་མེ་ཏོག་གི་རིགས་ཀྱི་ཆར་དང་། ཨ་
ཀ་རུའི་བདུག་པས་ཀྱང་ཡང་དག་པར་མདུན་དུ་བྱའོ། །དེ་ནས་མཆོད་པ་ལ་སོགས་པ་སྔོན་དུ་འགྲོ་བས་བག་མའི་ཚིགས་སུ་བཅད་པ་བརྗོད་པར་བྱའོ། །དེ་བཞིན་གཤེགས་པའི་ཕྱག་རྒྱ་འདིས། །ཤེས་རབ་སྣང་བའི་འོད་མཛད་མ། །སངས་རྒྱས་ཕྲིན་ལས་རབ་འཇུག་ཕྱིར། །
ཕྱག་གིས་ཕྱག་ནི་བཟུང་བར་མཛོད། །ལག་པ་འཛིན་པའོ། །དེ་ནས་རྡོ་རྗེ་བསྲུང་བ་དང་། རྡོ་རྗེ་གནོད་སྦྱིན་དང་། རྡོ་རྗེ་མཚམས་དང་། རྡོ་རྗེ་ལས་ཀྱི་ཕྱག་རྒྱ་རྣམས་ཀྱིས་ཡང་དག་པར་བསྲུངས་ལ། ཨོཾ་ཨཱཿཁཾ་བཱི་ར་ཧཱུཾ་ཞེས་པའི་སྔགས་ཀྱིས་དཀྱིལ་འཁོར་དུ་འཇུག་པར་མོས་པར་བྱའོ། །