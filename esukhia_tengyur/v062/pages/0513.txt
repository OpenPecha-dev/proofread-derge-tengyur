ཨོཾ་བྷྲཱུ་ཁཾ་ཞེས་པའི་སྔགས་ཀྱིས་སྟོང་པར་བྱས་ཏེ་སའི་ཆ་ལ་ཧཱུཾ་ལཾ་ཧཱུཾ་ཞེས་པའི་སྔགས་ཀྱིས་རྡོ་རྗེའི་རྡུལ་ཕྲ་རབ་ཀྱི་རང་བཞིན་དུ་རྣམ་པར་བསྒོམ་པར་བྱའོ། །ཨོཾ་མེ་དི་ནཱི་བཛྲཱི་བྷ་བ་བཛྲ་བནྡྷ་ཧཱུཾ་ཞེས་པའི་སྔགས་ཀྱི་བྱིན་གྱིས་བརླབ་པར་བྱའོ། །དེ་ནས་ལག་པ་གཡས་པར་ཟླ་བ་ལ་ཧཱུཾ་གསུམ་དང་
ཏྲཾ་ཞེས་བརྗོད་པས་ཧཱུཾ་ཡིག་གི་འོད་ཟེར་གྱིས་སོར་མོའི་རྩེ་མོ་ལས་གདེངས་ཀའི་སྒྲས་ཡེ་ཤེས་ཀྱི་སའི་ལྷ་མོ་བསྐུལ་ནས་འཐོན་ཏེ། ལག་པ་གཉིས་ཀྱིས་གསེར་གྱི་བུམ་པ་འཛིན་ཞིང་རྒྱན་ཐམས་ཅད་ཀྱིས་བརྒྱན་པའི་སའི་ལྷ་མོ་སེར་མོ་རྣམ་པར་བསྒོམས་ལ་ཞབས་བསིལ་དང་ཞལ་བསིལ་དང་མཆོད་ཡོན་
ཕུལ་ནས་མེ་ཏོག་ལ་སོགས་པས་ཡང་དག་པར་མཆོད་པར་བྱའོ། །ལྷ་མོ་ཁྱོད་ནི་ཞེས་པ་ལ་སོགས་པ་ནས། བདག་གིས་གཙུག་ལག་ཁང་བཞེངས་བྱ། །ཞེས་པའི་བར་ལན་གསུམ་བརྗོད་པར་བྱའོ། །དེ་ནས་དེའི་ནང་གི་ཕྱོགས་གཅིག་ལ་ཐིམ་པར་རྣམ་པར་བསྒོམ་པར་བྱའོ། །དེ་ནས་དེའི་ཕྱོགས་སུ་
ཡཾ་རཾ་བཾ་ལཾ་སུཾ་གྱི་ཡི་གེ་རྣམས་ལས་སྐྱེས་པའི་རླུང་དང་མེ་དང་ཆུ་དང་ས་དང་རི་རབ་ཀྱི་སྟེང་དུ་ཧཱུཾ་ཡིག་ལས་སྐྱེས་པའི་སྣ་ཚོགས་རྡོ་རྗེ་དེའི་འོད་ཟེར་གྱི་ཚོགས་ཀྱིས་རྡོ་རྗེའི་རང་བཞིན་གྱི་ས་གཞི་དང་། རྡོ་རྗེ་ར་བ་དང་། རྡོ་རྗེའི་གུར་དང་། བླ་རེ་ཡང་རྣམ་པར་བསྒོམ་པར་བྱའོ། །སྣ་ཚོགས་རྡོ་རྗེའི་
སྟེགས་བུ་ལ་བྷྲཱུཾ་ལས་སྐྱེས་པའི་འཁོར་ལོས་མཚན་པའི་རྣམ་པར་སྣང་མཛད་དེ་ཡོངས་སུ་གྱུར་པ་ལས་གཙུག་ལག་ཁང་གི་ཕྱོགས་རྣམ་པར་བསྒོམས་ནས་སོ་ཕག་བྱིན་གྱིས་བརླབ་པར་བྱའོ། །ཨོཾ་བཛྲ་ཀརྨ་ཀཾ། ཨོཾ་བཛྲ་རཀྵ་ཧཾ། ཨོཾ་བཛྲ་ཡཀྵ་ཧཱུཾ། ཨོཾ་བཛྲ་སནྡྷི་བཾ་ཞེས་པའི་སྔགས་ཀྱིས་སོ། །དེ་
ཐམས་ཅད་དུ་བ་ལང་གི་རྨིག་རྗེས་ཅན་དང་། ཡོན་པོ་དང་། ཟེགས་པོ་དང་། གྲོག་ཚངས་དང་། སྲིན་བུས་ཟོས་པ་དང་། ཆ་ཤས་ཉམས་པའི་སོ་ཕག་རྣམས་ཡོངས་སུ་སྤངས་ཏེ། ས་ཚོས་པ་དང་། བཟང་བ་དང་། མཁྲེགས་པ་དང་། ཟུར་དང་བཅས་པའི་སོ་ཕག་ཡང་དག་པར་བཟུང་
སྟེ་པདྨའི་སྟེང་དུ་གཞག་པར་བྱའོ། །བྷྲཱུཾ་ཡིག་ལས་རྡུལ་ཕྲ་རབ་ཚོགས་པའི་གཟུགས་སུ་བསྒོམས་ནས་བུམ་པའི་ཆུས་གཏོར་བར་བྱའོ། །ཉེར་སྤྱོད་ལྔ་དང་། དྲི་ལྔ་དང་། སིནྡྷུ་ར་དང་། མེ་ཏོག་དམར་པོ་དང་། པྲི་ཡང་ཀུའི་མེ་ཏོག་དང་། ཏིལ་དཀར་པོ་དང་། ཚངས་སྐུད་ལ་སོགས་པ་རྣམས་