མཛད་པའི་བྱ་བ་བསྡུས་པ་ལས་རབ་ཏུ་བྱེད་པ་བདུན་པའོ།། །།ཆོས་དབྱིངས་རྣམས་ཀྱི་མཚན་ཉིད་ནི། །ཤེས་ཤིང་བཞེངས་པར་བྱ་བ་དང་། །ཞིག་པ་གསོ་དང་ཉེ་བར་བསྡུ། །ཚོགས་ཀྱི་འཁོར་ལོ་མཆོད་བྱ་ལ། །ཆོས་ཀྱི་དབྱིངས་རྣམས་ཀྱི་མཚན་ཉིད་བརྗོད་པར་བྱའོ། །དེ་ལ་འབྲས་
སྤུང་གི་རྣམ་པ་ནི་མཚན་སུམ་ཅུ་རྩ་གཉིས་ཀྱིས་རྣམ་པར་དག་པ་ཆ་སུམ་ཅུ་རྩ་གཉིས་ཀྱི་སྟེགས་བུའི་རྒྱར་བྱའོ། །དཔངས་སུ་རྟེན་ཅིང་འབྲེལ་པར་འབྱུང་བ་ཡན་ལག་བཅུ་གཉིས་ཀྱི་རྣམ་པར་དག་པས་ཆ་བཅུ་གཉིས་སོ། །སྟེགས་བུ་ནི་ཟླུམ་པོ་ལ་གྲུ་བཞི་པ་ཆ་བཅུ་གཉིས་ཆས་སམ་ཉི་ཤུའི་
ཟུར་དུ་བྱའོ། །དེའི་སྟེང་དུ་རྗེས་སུ་དྲན་པ་དྲུག་གི་རྣམ་པར་དག་པས་ཆ་དྲུག་པ་འདེགས་པའི་སྟེགས་བུ་བྱའོ། །དེ་ཡང་ཟླུམ་པོ་ཉིད་དུ་བྱའོ། །འདིར་ཡང་བུམ་པའི་དབུས་ལ་དེ་ཡང་བུམ་པའི་ཆོས་ཀྱི་སྐུའི་རྣམ་པར་དག་པ་མངོན་པར་ཤེས་པ་དྲུག་གི་རྣམ་པར་དག་པས་ཆ་དྲུག་པའི་ཐིག་
གིས་བུམ་པ་ཟླུམ་པོར་བྱའོ། །དེའི་སྟེང་དུ་ཐེག་པ་གསུམ་གྱི་དག་པས་ཆ་གསུམ་གྱིས་ཧར་མིའི་རྩེ་མོའི་མཐར་ཐུག་པའོ། །རྒྱར་འཕགས་པའི་བདེན་པ་བཞིའི་རྣམ་པར་དག་པས་ཆ་བཞི་པའོ། །འདིའི་རེ་རེའི་ལོགས་དག་ཏུ་ཡང་ཅུང་ཟད་ཚད་པས་ལྷག་པར་བྱའོ། །ཆ་གཅིག་གི་
སུམ་ཆས་ཧར་མིའི་སྟེང་འོག་ཏུའོ། །ཆ་གཅིག་གིས་མགུལ་རྒྱན་ཏེ་མགུལ་རྒྱན་གཉིས་ཀྱི་སྟེང་འོག་ཏུ་དེའི་ཚད་ཀྱིས་མགུལ་རྒྱན་གྱི་རིམ་པའི་སྟེང་འོག་ཏུའོ། །ལྷག་མ་རྣམས་ནི་མེ་ཏོག་འཛིན་པ་ཅན་ནོ། །ཐུང་བ་ནི་ཇི་ལྟར་མཛེས་པར་བྱའོ། །ཧར་མིའི་ཆ་དགུའི་གཅིག་གི་
ཚད་ཀྱིས་སྲོག་ཤིང་གི་རྩ་བའོ། །དེ་ཚད་མེད་པའི་གནས་བཞིའི་དག་པས་གྲུ་བཞི་པའོ། །དེའི་ཆ་དགུའི་གཅིག་གི་ཚད་ཀྱིས་སྲོག་ཤིང་རྩེ་མོའོ། །སེམས་བསྐྱེད་ཉི་ཤུ་རྩ་གཉིས་ཀྱི་རྣམ་པར་དག་པས་སྲོག་ཤིང་གི་སྲིད་དུ་ཆ་ཉི་ཤུ་རྩ་གཉིས་སོ། །འཇིག་རྟེན་སྐྱོང་བ་རྣམས་
ཧར་མི་དག་གི་མཐར་ནས་སྲོག་གི་དབུས་སོ། །གཉིས་སུ་མེད་པའི་དེ་བཞིན་ཉིད་ཀྱི་རྣམ་པར་དག་པ་ཆ་གཅིག་གི་ཚད་ཀྱིས་འཇིག་རྟེན་སྐྱོང་བའི་སྟེང་འོག་ཏུའོ། །འཕགས་པའི་ལམ་ཡན་ལག་བརྒྱད་ཀྱི་རྣམ་པར་དག་པས་ཆ་བརྒྱད་ཀྱིས་གདུགས་ཀྱི་ཕྲེང་བ་གནས་པའི་ཆའོ་