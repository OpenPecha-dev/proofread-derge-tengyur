ན། །བདག་ལ་རྨི་ལམ་ལ་སོགས་བརྟག །དགེ་བའི་ས་གཞི་བདག་ལ་སྩོལ། །ཞེས་པ་འདི་ལན་གསུམ་བརྗོད་པར་བྱའོ། །དེ་ནས་ལངས་ནས་བྱང་ཕྱོགས་སུ་ཕྱིན་ནས་སློབ་དཔོན་ལྷོར་ཞལ་མངོན་པར་ཕྱོགས་ཏེ། མདུན་དུ་སའི་རང་བཞིན་གྱི་སྣོད་དུ་ཟླ་བ་ཕྱེད་པའི་རྣམ་པའི་ཐབ་
ཁུང་ཡོངས་སུ་བརྟག་པར་བྱའོ། །ས་ནག་པོ་དང་། ཐལ་བ་ལ་སོགས་པ་ཇི་ལྟར་རྙེད་པའི་ཁུ་བས་ཉེ་བར་བྱུགས་ཏེ། དུར་ཁྲོད་ཀྱི་སོལ་བའི་ཕྱེ་མའི་རྡུལ་ཚོན་གདབ་སྟེ་མེ་ཏོག་སྔོན་པོ་གཅལ་དུ་དགྲམ་པར་བྱའོ། །འཇིག་རྟེན་གསུམ་ལས་རྣམ་པར་རྒྱལ་བའི་ང་རྒྱལ་བྱས་ནས་
མདུན་དུ་ལྷོ་ཕྱོགས་ཀྱི་ཆ་ལ་མེ་ཏོག་སྔོན་པོའི་ཚོགས་འཕངས་ཏེ་མཆོད་ཡོན་གྱི་དུང་གི་སྣོད་གཞག་པར་བྱའོ། །གཡོན་དུ་ཡུངས་ཀར་དང་། ཚ་བའི་མར་ཁུ་དང་། ཁྲག་དང་དུག་དང་། ཚྭ་དང་། སྐྱེ་ཚེ་དང་། རོ་བསྲེགས་པའི་ཐལ་བ་དང་། རས་བལ་གྱི་སྙིང་པོ་དང་། ཁར་བའི་
ཕྱེ་མ་དང་། རྒྱ་སྐྱེགས་དང་། མིའི་རུས་པའི་ཕྱེ་མ་དང་། ནིམ་པའི་ལོ་མ་ལ་སོགས་པ་རྣམས་དང་། ཞག་དང་སྨྱོ་བྱེད་ཀྱི་ལོ་མའི་ཁུ་བ་བསྲེས་ཏེ་ནིམ་པ་དང་། ཡོངས་འདུ་ས་བརྟོལ་དང་། བྷ་ལཱ་ཏ་ཀ་དང་། མྱོས་བྱེད་ཀྱི་ཤིང་དང་། ཚེར་མ་དང་། ཁ་བའི་ཤིང་གི་རྩ་བའི་ཆ་ལས་
སྐྱེས་པ་རྣམས་བཞག་སྟེ་དུག་དང་། ཁྲག་དང་། མར་ཁུ་བསྲེས་ལ་རྩེ་གཉིས་བཅུག་པའི་ཡམ་ཤིང་ངོ་། །མར་དང་ཏིལ་དང་། ནས་དང་ཀུ་ཤ་དང་མེ་ཏོག་དང་། སྤོས་རྣམས་ཀྱང་ངོ་། །དེ་ནས་མྱོས་བྱེད་དང་། ནིམ་པ་དང་། ཡོངས་འདུ་ས་བརྟོལ་དང་། བྷ་ལཱ་ཏ་ཀ་དང་།
ཁ་བ་དང་། ཚེར་མ་ཅན་གྱི་ཤིང་སྐམ་པོ་ལ་ལྕགས་དང་། འཁར་བ་དང་། རྡོ་དང་། དུར་ཁྲོད་དང་། གཏུམ་པོའི་ཁྱིམ་ནས་བྱུང་བའི་མེ་ལ་མེ་རབ་ཏུ་སྦར་བར་བྱའོ། །དེ་ལ་ཡང་མེ་འབར་བའི་དབུས་སུ་ཧཱུྃ་སྔོན་པོ་ལས་ཡང་དག་པར་བྱུང་བ་ཁ་དོག་སྔོན་པོ་གོས་སྔོན་པོ་ཅན་རྒྱན་
གྱིས་བརྒྱན་པ་ཁྲོ་ཞིང་འཇིགས་སུ་རུང་བའི་གཟུགས་ཅན་ཞལ་མཆེ་བ་གཙིགས་པ་སྐྲ་དམར་སེར་གྱེན་དུ་འཁྱིལ་བ་མིག་གཅིག་འཛུམ་ཞིང་ལྟ་བའི་སྤྱན་གསུམ་དང་བཞིན་ཁྲོ་གཉེར་དང་ལྡན་པའོ། །ཕྱག་གཡས་ན་རལ་གྲི་དང་དབྱུག་པ་འཛིན་པ། གཡོན་ན་ཞགས་པ་དང་