པ་ཐམས་ཅད་ཀྱི་རྡོ་རྗེ་ཧཱུཾ་མཛད་ཅེས་བྱ་བ་དེ་བཞིན་གཤེགས་པ་ཐམས་ཅད་ཀྱི་སྙིང་པོའོ། །དེ་ཉིད་དང་བཅོམ་ལྡན་འདས་རྣམ་པར་སྣང་མཛད་ཀྱི་རང་ཉིད་ཀྱི་རིག་པ་མཆོག་འདི་སྨྲས་པ་ནི་གསུངས་པའོ། །དེ་ནས་བྱུང་ནས་ཞེས་བྱ་བ་ནི་སྙིང་པོ་གསུངས་པའི་རྗེས་ཐོགས་ཉིད་ལའོ། །དེ་བཞིན་
གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་ནས་ཞེས་བྱ་བ་ནི། འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཕྲ་རབ་དང་མཉམ་པའི་རི་རབ་ཀྱི་རྩེ་མོ་ན་རྡོ་རྗེ་དང་། ནོར་བུ་དང་། རིན་པོ་ཆེ་ལས་བྱས་པའི་ཁང་བུ་བརྩེགས་པའི་ནང་དུ་ཆུད་པ་རྣམ་པར་སྣང་མཛད་ཀྱི་ཐུགས་ལ་ཞུགས་པ་ལས་ཡང་དེ་ལས་
ཞེས་བྱ་བར་ཤེས་པར་བྱའོ། །དེ་ཉིད་བཅོམ་ལྡན་འདས་ཕྱག་ན་རྡོ་རྗེར་གྱུར་ཏེ་ཞེས་བྱ་བ་ནི་བཅོམ་ལྡན་འདས་རྡོ་རྗེ་སེམས་དཔའི་གཟུགས་ཀྱི་དེ་བཞིན་གཤེགས་པའི་རིགས་ཀྱི་འཁོར་ལོས་སྒྱུར་བ་གང་ཡིན་པ་དེ་ཉིད་གཞལ་དུ་མེད་པའི་རྡོ་རྗེ་ཧཱུཾ་མཛད་དུ་བྱུང་ནས་སོ། །འཇིག་རྟེན་གྱི་ཁམས་རབ་
འབྱམ་རྒྱ་མཚོའི་སྤྲིན་ཐམས་ཅད་ན་དེ་བཞིན་གཤེགས་པས་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་དང་བཅས་པ་ཐམས་ཅད་བྱིན་གྱིས་བརླབས་ཏེ། རང་རང་གི་ངོ་བོར་མཛད་ནས་དེ་རྣམས་ཀྱིས་འཇིག་རྟེན་གྱི་ཁམས་རབ་འབྱམ་རྒྱ་མཚོའི་སྤྲིན་ཐམས་ཅད་ནས་སྤྱན་དྲངས་ཏེ། རྡོ་རྗེ་དམ་ཚིག་
གི་དཀྱིལ་འཁོར་ཆེན་པོ་ཞེས་བྱ་བ་ནི་རིའི་རྒྱལ་པོ་རི་རབ་ཀྱི་སྟེང་དུ་ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོ་རྣམ་པར་སྣང་མཛད་ལ་སོགས་པར་སྤྲུལ་ཅིང་གནས་པ་རྣམས་ལ་བསྐལ་པ་བཟང་པོའི་མཐར་ཐུག་གི་བར་དུ་རབ་ཏུ་བཅུག་སྟེ་དམ་ཚིག་གིས་བཅིངས་ནས་ཁྲོ་བོ་མ་ཡིན་པ་ཡང་
སེམས་ཅན་གྱི་དོན་དུ་ཁྲོ་བོ་ཆེན་པོར་བསྟན་ནས། དེ་བཞིན་གཤེགས་པ་ཐམས་ཅད་ཀྱི་བདུད་བྱེད་པའི་ཕྱིར་ཁྱེད་ཀྱིས་རྡོ་རྗེ་ཧཱུཾ་མཛད་ཀྱི་ལུས་སུ་གྱུར་ནས་ཁྲོ་བོ་རྡོ་རྗེ་སེམས་དཔའི་ལུས་ཀྱིས་བྱང་ཆུབ་སེམས་ལ་རབ་ཏུ་འཇོག་པ་དང་། ཁྲོ་བོ་རྡོ་རྗེ་རྒྱལ་པོའི་ལུས་ཀྱིས་སྤྱན་འདྲེན་པར་བྱེད་པ་དང་། ཁྲོ་བོ་རྡོ་རྗེ་
ཆགས་པའི་ལུས་ཀྱིས་རྗེས་སུ་ཆགས་པར་བྱེད་པ་དང་། ཁྲོ་བོ་རྡོ་རྗེ་ལེགས་པའི་ལུས་ཀྱིས་ལེགས་པར་བྱེད་ཅིང་མཉེས་པར་བྱེད་པ་དང་། དེ་བཞིན་དུ་ཁྲོ་བོ་རྡོ་རྗེ་འབེབས་པའི་ལུས་ཀྱིས་མཉེས་པར་བྱེད་པའི་བར་དུ་བྱས་པ་དང་། དེ་ལྟར་དམ་ཚིག་གིས་བཅིངས་ཏེ། <ད་,དེ་>བཞིན་དུ་ཐམས་ཅད་བྱས་