དང་སྲིན་ལག་དང་མཐེ་འུ་ཆུང་ཤིན་ཏུ་སྟེ། མཆོག་ཏུ་བསྣོལ་ལ་བརྐྱང་སྟེ་ཉི་མའི་འོད་ཟེར་གཏོང་བའི་ཚུལ་དུ་བྱ་བ་གང་ཡིན་པ་དེ་ལ་དེ་སྐད་ཅེས་བྱ་སྟེ། རྡོ་རྗེ་གཟི་བརྗིད་ཀྱིའོ། །ནམ་མཁའི་སྙིང་པོའི་ཕྱག་རྒྱ་དེ་ཉིད་ལས་རྡོ་རྗེ་རྒྱལ་མཚན་གྱི་ཕྱག་རྒྱ་ཇི་ལྟར་
འགྱུར་ཞེ་ན། སྲིན་ལག་ཅེས་བྱ་བ་ལ་སོགས་པ་གསུངས་ཏེ། སྲིན་ལག་དང་མཐེའུ་ཆུང་གཉིས་མཉམ་པར་གཤིབས་པ་དང་ལྡན་པ་དེ་ནི་རྡོ་རྗེ་དབལ་གྱིའོ། །ཁ་ཡི་ཕྱོགས་སུ་གཞག་པའོ། །ཞེས་བྱ་བ་ནི་བཞད་པའི་གནས་ཁ་དང་ཉེ་བར་བཞག་པས་ན་དེ་སྐད་ཅེས་བྱའོ། །
ཁའི་གནས་སུ་གང་ཞིག་གཞག་ཅེ་ན། དེ་ཉིད་ཅེས་བྱ་བ་གསུངས་ཏེ། རྡོ་རྗེ་དབལ་གྱི་ཕྱག་རྒྱ་དེ་ཉིད་དོ། །ཇི་ལྟར་གཞག་ཅེ་ན། བསྐོར་ནས་ཀྱང་ཞེས་བྱ་བ་གསུངས་ཏེ། བཞད་པའི་ཚུལ་གྱིས་ཡོངས་སུ་བསྐོར་ནས་གཞག་གོ་ཞེས་བྱ་བའི་ཐ་ཚིག་གོ། །འདི་ནི་རྡོ་རྗེ་བཞད་
པའིའོ། །མཐེ་བོ་གཉིས་ཞེས་བྱ་བ་ལ་སོགས་པ་ལ། རྡོ་རྗེ་བསྡམས་པ་ལས་མཐེ་བོ་གཉིས་མཉམ་པར་བརྐྱང་སྟེ་གཤིབས་ལ། མཛུབ་མོ་གཉིས་ཕན་ཚུན་རྩེ་སྤྲད་དེ་པདྨའི་འདབ་མ་འདྲ་བར་བཀུག་སྟེ་གཞག་པ་གང་ཡིན་པ་དེ་ལ་དེ་སྐད་ཅེས་བྱ་སྟེ་རྡོ་རྗེ་ཆོས་ཀྱིའོ། །དེ་
ཉིད་ཅེས་བྱ་བ་ནི་རྡོ་རྗེ་ཆོས་ཀྱི་དམ་ཚིག་གི་ཕྱག་རྒྱ་སྟེ་དེ་ལས་རལ་གྲིར་འགྱུར་རོ། །ཇི་ལྟར་འགྱུར་ཞེ་ན། གུང་མོ་བསྒྲེང་བའི་རྩེ་མོ་བཀུག །ཅེས་བྱ་བ་གསུངས་ཏེ། གུང་མོ་གཉིས་གཤིབས་ཏེ་བསྒྲེང་ལ་ཚིགས་གསུམ་པར་བཅག་ནས་རྩེ་མོ་ཕན་ཚུན་བཀུག་ལ་ཕན་ཚུན་
ལྟོ་སྦྱར་ཏེ། རལ་གྲི་འདྲ་བར་བྱས་པ་འདི་ནི་རྡོ་རྗེ་རྣོན་པོའི་འོ། །དེ་ལས་ཞེས་བྱ་བ་ནི་རྡོ་རྗེ་རྣོན་པོའི་ཕྱག་རྒྱ་ལས་སྲིན་ལག་དང་མཐེ་འུ་ཆུང་གཤིབས་ལ་རྡོ་རྗེ་ཐལ་མོ་ལྟ་བུར་བྱས་པ་གང་ཡིན་པ་དེ་ནི་འཁོར་ལོ་ཞེས་བྱ་བ་ཡིན་པར་བཤད་དེ། རྡོ་རྗེ་རྒྱུའིའོ། །རྡོ་རྗེ་བསྡམས་པ་
ལས་མཐེ་བོ་གཉིས་བརྐྱང་བ་གང་ཡིན་པ་དེ་ནི་བསྡམས་པ་མཐེ་བོང་གཉིས་བཀྲོལ་བ་ཞེས་བྱའོ། །བཀན་ཏ་ཁའི་ཕྱོགས་སུ་གཞག་པའོ་ཞེས་བྱ་བ་ནི་བརྐྱང་བ་དེ་ཉིད་སོ་སོར་བྱས་ལ་ཁ་ནས་ཚིག་འབྱིན་པའི་ཚུལ་དུ་བཏེག་པ་གང་ཡིན་པ་དེ་ལ་དེ་སྐད་ཅེས་བྱ་སྟེ། རྡོ་རྗེ་སྨྲ་བའིའོ། །