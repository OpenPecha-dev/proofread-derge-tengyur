བུད་ཤིང་གིས་མེ་སྤར་ལ། ཞི་བའི་ཆོ་གས་ཚེར་མའི་སྡོང་བུའི་རྩེ་མོས་ཡམ་ཤིང་བྱའོ། །མི་སྣང་མེ་ཏོག་གི་ཞེས་བྱ་བ་ནི་ཨུ་དུམྺཱ་ར་དང་། ཨ་ཤྭདྠཱ་དང་། ནྱ་གྲོ་དྷ་ལ་སོགས་པའི་སྦྱིན་སྲེག་བྱས་ལ་འདོད་ན་མི་སྣང་བར་འགྱུར་རོ། །ཡམ་ཤིང་དེ་དག་ཉིད་ཀྱིས་ནི། །ཞེས་བྱ་བ་ནི་
བཤད་མ་ཐག་པའི་བུད་ཤིང་གིས་མེ་སྤར་ལ། ནམ་མཁའི་ལྕུག་མའི་མེ་ཏོག་གིས་ཞི་བའི་ཆོ་གས་སྦྱིན་སྲེག་བྱས་ན། ནམ་མཁའ་ལ་འགྲོ་བར་འགྱུར་རོ། །དེ་ལ་ནམ་མཁའི་ལྕུག་མ་ནི་སྡོང་བུའི་སྟེང་དུ་ལྕུག་མ་བྱུང་བས་རྩ་བ་མེད་པའོ། །ཁྲོ་བོར་མཉམ་གཞག་ཡམ་ཤིང་ནི། །ཞེས་བྱ་བ་ནི་ནིམ་པའི་
ཤིང་ལས་བྱུང་བའི་བུད་ཤིང་གིས་མེ་སྤར་ལ། དབང་དུ་བྱེད་པའི་ཆོ་གས་རྡོ་རྗེ་མེ་ཏོག་གི་སྦྱིན་སྲེག་བྱས་ཏེ། ཟུར་བཞི་པའི་རྡོ་རྗེའི་ཤིང་དེའི་མེ་ཏོག་གིས་སྦྱིན་སྲེག་བྱའོ། །ཡམ་ཤིང་དེ་དག་ཉིད་ཀྱིས་ནི། །ཞེས་བྱ་བ་ནི་བཤད་མ་ཐག་པའི་བུད་ཤིང་གིས་མེ་སྤར་ལ། དབང་དུ་བྱེད་པའི་ཆོ་གས་དཔལ་རྡོ་རྗེ་
སེམས་དཔའ་ལ་སོགས་པ་ལ་ཕུལ་བ་གང་གི་ཕྲེང་བས་སྦྱིན་སྲེག་བྱས་ན། བཀའ་བཞིན་བྱེད་པར་འགྱུར་རོ། །ཡམ་ཤིང་དེས་ནི་མེ་སྤར་ཏེ། །ཞེས་བྱ་བ་ནི་བཤད་མ་ཐག་པའི་མེ་སྤར་ལ་དབང་དུ་བྱེད་པའི་ཆོ་གས། བཅོམ་ལྡན་འདས་རྡོ་རྗེ་ཧཱུཾ་མཛད་དང་། ཕྱག་ན་རྡོ་རྗེ་ལ་ཕུལ་བའི་ཕྲེང་བས་སྦྱིན་སྲེག་
བྱའོ། །ཡམ་ཤིང་དེ་དག་ཉིད་ཀྱིས་ནི། །ཞེས་བྱ་བ་ནི་བཤད་མ་ཐག་པའི་མེ་སྤར་ལ། དབང་དུ་བྱེད་པའི་ཆོ་གས་ཆོས་ཀྱི་སྦྱིན་སྲེག་བྱའོ། །འདི་སྐད་སྟོན་པ་ཡིན་ཏེ། དཔལ་རྡོ་རྗེ་ཧཱུཾ་མཛད་ལ་སོགས་པའི་རྣལ་འབྱོར་བྱས་ལ། ཇི་སྐད་བཤད་པའི་ཚུལ་གྱིས་དཀྱིལ་འཁོར་བྱས་པའམ། གཞན་དག་ཏུ་ཞི་བ་
ལ་སོགས་པའི་ཐབ་ཁུང་བྱའོ། །དེ་ལ་ཞི་བ་ནི་ཁ་དོག་དཀར་པོའི་ས་གཞི་ལ་ཟླུམ་པོ་རྒྱར་ཁྲུ་གང་བ། ཟབས་སུ་སོར་བཅུ་གཉིས་པ་བརྐོས་ཏེ། ནང་མ་ལ་སོར་བཞིའི་ཕྱི་རོལ་དུ་དོར་བ་དང་དཔངས་དང་རྒྱར་སོར་བཞི་པའི་ཚད་ཀྱི་ཁ་ཁྱེར་གྱིས་ཀུན་ནས་བསྐོར་བའོ། །ཁ་ཁྱེར་གྱི་མཚམས་བཞི་རུ་རྡོ་རྗེ་རྩེ་གསུམ་
པ་བྱའོ། །ཡང་ཐབ་ཁུང་གི་དབུས་སུ་དཀྱིལ་འཁོར་གྱི་དབུས་ཀྱི་པདྨ་ལ་རྡོ་རྗེ་རྩེ་ལྔ་པ་སོར་བརྒྱད་པའི་ཚད་དུ་བྱའོ། །ས་དཀར་པོས་ཐབ་ཁུང་བྱུགས་ལ། ཕྱི་རོལ་ཀུན་ནས་བའི་ལྕི་བས་བྱུག་པར་བྱའོ། །སླར་ཡང་ཐབ་ཁུང་ས་གཞི་ཙནྡན་དཀར་པོས་བྱུགས་ལ་མེ་ཏོག་དཀར་པོ་དྲི་ཞིམ་པོ་དགྲམ་པར་བྱའོ། །