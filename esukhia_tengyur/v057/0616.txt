བཟའ་བ་ལ་སོགས་པ་ནི་ཕྱག་ཏུའོ། །མེ་ཏོག་ནི་དབུ་ལའོ། །དྲི་ཆབ་ནི་ཐུགས་ལའོ། །བདུག་པ་ནི་སྣ་ལའོ། །དེ་ལྟར་དགང་བླུགས་བྱས་ནས། རྫས་ཐམས་ཅད་སོ་སོར་ལན་གསུམ་གསུམ་དབུལ་བར་བྱའོ། །རིམ་པ་འདི་ཡིན་ཏེ། འབར་བའི་མེ་ལ་ཡམ་ཤིང་སྟེ། །དེ་ནས་མར་དང་དེ་འོག་ཏིལ། །
དེ་འོག་ཞོ་དང་འབྲས་ཆན་སོགས། །ཆོ་ག་འདིས་ནི་མདོར་བསྡུས་པའོ། །དེ་ནས་འཐོར་འཐུང་དང་བསང་གཏོར་བྱས་ལ། མེ་ལྷ་འབར་བའི་གཟུགས་ཅན་ཞུ་བར་གྱུར་པའམ། ཡང་ན་ཤར་ལྷོའི་མཚམས་སུའམ། ཡང་ན་ཁྱམས་ལ་རང་གི་གཟུགས་ཀྱིས་གཞག་པར་བྱའོ། །དེ་ནས་ཞི་བ་ལ་
སོགས་པའི་ལས་དང་རྗེས་སུ་མཐུན་པའི་གནས་ལ་བཞུགས་པའི་མེའི་དབུས་སུ་ལྷའི་གདན་བསམ་པར་བྱའོ། །དེ་ལ་ཞི་བ་ལ་ནི་ཡི་གེ་ཨོཾ་ལས་པདྨ་དཀར་པོ་བསྐྱེད་ལ། དེའི་སྟེང་དུ་རྣམ་པར་སྣང་མཛད་སྐུ་མདོག་དཀར་པོ་བྱང་ཆུབ་མཆོག་གི་ཕྱག་རྒྱ་བཅིངས་པ་བཛྲ་དྷཱ་ཏུ་སྭཱ་ཧཱ་ཞེས་བྱ་བས་བསམ་པར་
བྱའོ། །དེ་ནས་བསྡུ་བ་བྱས་ལ། ཕྱི་རོལ་དུ་མཚན་བརྒྱ་རྩ་བརྒྱད་པས་བསྟོད་དེ། དགུག་པ་དང་། གཞུག་པ་དང་། བཅིང་བ་དང་། དབང་དུ་བྱས་ལ། ཇི་ལྟར་བྲིས་པ་དེ་བཞིན་དུ་བསམས་ལ། རྡོ་རྗེ་གནོད་སྦྱིན་གྱིས་བགེགས་བསལ་བ་ལ་སོགས་པ་དང་། རྡོ་རྗེ་ཁུ་ཚུར་གྱིས་སྒོ་བཅད་ལ། རྡོ་རྗེ་
གོ་ཆས་སྲུང་བ་རྣམས་ཡང་དག་པར་བསྲུངས་ལ་མཆོད་ཡོན་ཕུལ་ནས། ཕྱག་རྒྱ་བཞིས་རྒྱས་བཏབ་ལ། དབང་བསྐུར་ཏེ་མེ་ཏོག་ལ་སོགས་པ་མཆོད་པ་ལྔ་དང་། སྒེག་མོ་ལ་སོགས་པ་མཆོད་པ་བརྒྱད་ཀྱིས་མཆོད་པར་བྱའོ། །དེ་ནས་ཕྱག་རྒྱ་བཞི་བྱས་ལ་བཅོམ་ལྡན་འདས་ལ་མཆོད་ཡོན་དང་
འཐོར་འཐུང་དང་། བསང་གཏོར་བྱས་ཏེ་ཆོ་ག་རྣམས་རྗེས་སུ་སྤྱད་ནས། དེའི་ལྗགས་ལ་ཡི་གེ་ཧཱུཾ་བསམས་ནས་མར་གྱི་དགང་བླུགས་གསུམ་མམ་བདུན་དབུལ་བར་བྱའོ། །ཞི་བའི་ལས་ལ་བྱང་ཆུབ་མཆོག་གི་ཕྱག་རྒྱས་དགང་གཟར་དང་བླུགས་གཟར་གཟུང་བར་བྱའོ། །དེ་ནས་སྔར་བཤད་
པ་བཞིན་དུ་རྗེས་སུ་མཐུན་པའི་རྫས་ཐམས་ཅད་རེ་རེ་ཞིང་ཡང་ལན་གསུམ་གྱི་བར་དུ་དབུལ་བར་བྱའོ། །དགང་གཟར་གྱིས་གཟུང་དུ་འདོད་པའི་རྫས་ཀྱི་ཁྱད་པར་དེ་དག་ནི་དགང་གཟར་གྱིས་དབུལ་བར་བྱའོ། །ཡམ་ཤིང་ནི་ལག་པས་དབུལ་བར་བྱའོ། །དེ་ནས་དགང་གཟར་གྱིས་ཏིལ་གྱི་སྦྱིན་སྲེག་