སྦྱིན་པའི་ཕ་རོལ་ཏུ་ཕྱིན་པ་དང་། འོད་དཔག་ཏུ་མེད་པ་ལ་ཤེས་རབ་ཀྱི་ཕ་རོལ་ཏུ་ཕྱིན་པ། དོན་ཡོད་པར་གྲུབ་པ་ལ་དེ་བཞིན་གཤེགས་པ་ཐམས་ཅད་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་མཛོད་ཅིག་ཅེས་བྱ་བ་དང་། རྡོ་རྗེ་སེམས་དཔའ་ལ་དེ་བཞིན་
གཤེགས་པ་ཐམས་ཅད་བྱང་ཆུབ་ཀྱི་སེམས་ལ་རབ་ཏུ་གཞག་པར་མཛོད་ཅིག །རྡོ་རྗེ་རྒྱལ་པོ་ལ་དེ་བཞིན་གཤེགས་པ་ཐམས་ཅད་སྤྱན་དྲང་བ་དང་། ཆགས་པས་རྗེས་སུ་མཉེས་པར་མཛོད་ཅིག །ལེགས་པས་ལེགས་སོ་ཞེས་བྱ་བས་མཉེས་པར་མཛོད་ཅིག །རིན་ཆེན་གྱིས་
དབང་བསྐུར་བར་མཛོད་ཅིག །ཉི་མས་ཉི་མའི་འོད་ཀྱིས་སྣང་བར་མཛོད་ཅིག །རྒྱལ་མཚན་གྱིས་སྦྱིན་པའི་ཕ་རོལ་ཏུ་ཕྱིན་པ་ལ་རབ་ཏུ་འཇོག་པར་མཛོད་ཅིག །བཞད་པས་འཛུམ་པ་རྨད་དུ་བྱུང་བ་ལ་རབ་ཏུ་གཞག་པར་མཛོད་ཅིག །ཆོས་ཀྱིས་ཤིན་ཏུ་རྣམ་པར་དག་པའི་ཏིང་ངེ་
འཛིན་ལ་རབ་ཏུ་འཇོག་པར་མཛོད་ཅིག །རྣོན་པོས་སེམས་ཅན་གྱི་ཉོན་མོངས་པ་དང་། ཉེ་བའི་ཉོན་མོངས་པ་གཅོད་པར་མཛོད་ཅིག །འཁོར་ལོས་དེ་རྣམས་དཀྱིལ་འཁོར་དུ་ཞུགས་པར་མཛོད་ཅིག །སྨྲ་བས་སྤྲོས་པ་མེད་པའི་ཆོས་ཉིད་ལ་ངེས་པར་སྦྱོར་བར་མཛོད་ཅིག །རྡོ་རྗེ་ལས་
ཀྱིས་མ་ལུས་ཤིང་ལུས་པ་མེད་པའི་མཆོད་པས་མཆོད་པར་མཛོད་ཅིག །སྲུང་བས་ཐེག་པ་གཞན་ལ་འདོད་པའི་སེམས་ཉིད་ལས་རྗེས་སུ་སྲུངས་ཤིག །གནོད་སྦྱིན་སྲུང་བ་ཡོངས་སུ་བསྐྱངས་པས་དེ་རྣམས་ཡོངས་སུ་སྲུངས་ཤིག །ཁུ་ཚུར་གྱིས་དེ་བཞིན་གཤེགས་པའི་ཁུ་ཚུར་
སྒྲུབས་ཤིག་ཅེས་བྱ་བ་དང་། སྒེག་མོ་ལ་སོགས་པ་ལ། སྦྱིན་པ་དང་། ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་དང་། སྨོན་ལམ་དང་། ཐབས་ཀྱི་ཕ་རོལ་ཏུ་ཕྱིན་པ་ལ་དེ་རྣམས་ངེས་པར་སྦྱོར་ཅིག །རྡོ་རྗེ་ལྕགས་ཀྱུས་བྱང་ཆུབ་ཀྱི་
སེམས་ཀྱི་ལྕགས་ཀྱུས་དེ་བཞིན་གཤེགས་པ་ཐམས་ཅད་ཐར་པ་ཆེན་པོའི་གྲོང་ཁྱེར་དུ་དགུག་པར་མཛོད་ཅིག །ཞགས་པས་བྱང་ཆུབ་ཀྱི་སྤྱོད་པའི་ཞགས་པས་གཞུག་ཏུ་གསོལ། ལྕགས་སྒྲོག་གིས་ཐེག་པ་གཞན་འདོད་པའི་སེམས་ལ་དེ་བཞིན་གཤེགས་པ་ཐམས་ཅད་དྲལ་བ་དང་།