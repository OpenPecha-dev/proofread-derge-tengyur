ཕྱག་རྒྱས་བསྒྲུབ་པ་དང་། དེ་ནས་དེ་ལ་ཆོས་དང་། ལས་དང་། ཕྱག་རྒྱ་ཆེན་པོས་རྒྱས་བཏབ་པ་རྣམས་ནི། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་བསྟན་ཟིན་ཏོ། །དེ་ལྟར་རྡོ་རྗེ་ཧཱུཾ་མཛད་ལ་སོགས་པ་ཐམས་ཅད་དང་། དེ་བཞིན་གཤེགས་པ་ཐམས་ཅད་ལ་ཕྱག་རྒྱ་བཞིས་རྒྱས་བཏབ་
ནས། ཁམས་གསུམ་རྣམ་པར་རྒྱལ་བའི་ཕྱག་རྒྱ་བཅིངས་ཏེ། སྙིང་ག་དང་། མཛོད་སྤུ་དང་། ལྐོག་མ་དང་། སྤྱི་བོར་བྱིན་གྱིས་བརླབ་པར་བྱའོ། །དེ་ནས་སྙིང་གར་སེམས་མ་རྡོ་རྗེ་མའི་རྡོ་རྗེ་འབར་བ་དང་། མཛོད་སྤུར་རྡོ་རྗེ་རིན་ཆེན་མའི་རྡོ་རྗེ་རིན་པོ་ཆེ་དང་། ལྐོག་མར་རྡོ་རྗེ་ཆོས་མའི་རྡོ་རྗེ་པདྨ་དང་།
སྤྱི་གཙུག་རྡོ་རྗེ་ལས་མའི་སྣ་ཚོགས་རྡོ་རྗེ་བསྐྱེད་པར་བྱའོ། །དེ་ནས་སེམས་དཔའ་རྡོ་རྗེ་གཙུག་ཏོར་གྱི་གཙུག་ཏོར་བསྐྱེད་ལ། དེའི་སྟེང་དུ་གཟི་བརྗིད་ཕུང་པོ་བསྐྱེད་ནས། དེ་བཞིན་གཤེགས་པ་ལྔའི་ཅོད་པན་གྱི་དབང་བསྐུར་བ་དང་། རྡོ་རྗེ་ཕྲེང་བས་ཀྱང་དབང་བསྐུར་བར་བྱའོ། །དེ་ལ་དེ་བཞིན་
གཤེགས་པ་ལྔའི་ཅོད་པན་གྱི་དབང་བསྐུར་བས་དེ་བཞིན་གཤེགས་པའི་རིགས་སུ་བསྟན་པ་དང་། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུཾ། ཨ་བྷི་ཥིཉྩ་མཱཾ་ཞེས་བརྗོད་ཅིང་། རྡོ་རྗེ་ཏི་རཱིནྟི་རིའི་ཕྱག་རྒྱ་བཅིངས་ནས། སྤྱི་བོ་ནས་བརྩམས་ཏེ། ཕྱོགས་བཞིར་རྡོ་རྗེའི་ཕྲེང་བས་དབང་བསྐུར། དཔྲལ་བའི་སྟེང་དུ་
བཅིངས་པ་གཉིས་སུ་བྱས་ནས། གོ་ཆའི་ཕྱག་རྒྱ་བཅིང་བར་བྱ་སྟེ། མཉམ་པའི་ཐལ་མོས་ཇི་ལྟ་བ་བཞིན་མཉེས་པར་བྱའོ། །དེ་ལ་རྡོ་རྗེ་ཏི་རཱིནྟི་རི་འདི་ཡིན་ཏེ། རྡོ་རྗེ་བསྡམས་པ་ལས་མཐེ་བོང་གཉིས་བསྙམས་ཏེ་བསྒྲེངས་ནས་ཁུ་ཚུར་སྤྱི་བོར་གཞག་པར་བྱའོ། །དེ་ནས་བཅོམ་ལྡན་འདས་ལ་ཕྱག་བྱས་
ལ། སངས་རྒྱས་ཀུན་གྱི་རྡོ་རྗེའི་དབང་། །དེ་རིང་ཁྱོད་ལ་བསྐུར་བར་བྱ། །སངས་རྒྱས་ཐམས་ཅད་རབ་བསྒྲུབ་ཕྱིར། །རྡོ་རྗེ་འདི་ནི་ཁྱོད་ཀྱིས་ལོང་། །ཨོཾ་བཛྲ་ཨ་དྷི་པ་ཏི་སྟྭཾ། ཨ་བྷི་ཥིཉྩ་མི་ཏིཥྛ་བཛྲ་ས་མ་ཡ་སྟྭཾ། ཨོཾ་བཛྲ་པཱ་ཎི། བཛྲ་ཀརྨ་ཀ་རོདྦྷ་བ་ཞེས་བྱ་བའི་སྙིང་པོ་འདིས་དྲིལ་བུ་དང་བཅས་པའི་འབར་བའི་
རྡོ་རྗེའི་དབང་བསྐུར་བ་བླང་བར་བྱའོ། །དེ་ནས་རྡོ་རྗེ་སྤྱི་བོར་བཞག་ནས། མིང་གི་དབང་བསྐུར་བ་དང་། དངོས་གྲུབ་ཀྱི་རྡོ་རྗེ་བརྟུལ་ཞུགས་ཀྱང་བླངས་ལ། སྒེག་མོ་ལ་སོགས་པའི་མཆོད་པའི་ལྷ་མོ་བརྒྱད་དང་། ལས་ཀྱི་དཀྱིལ་འཁོར་ལས་གསུངས་པའི་རིག་མ་བཅུ་དྲུག་གི་མཆོད་པས་བདག་ཉིད་མཆོད་