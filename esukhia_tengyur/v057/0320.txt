དེས་ནི། རྡོ་རྗེའི་ངག་མཆོག་འགྲུབ་པར་འགྱུར། །ཞེས་བྱ་བ་རྡོ་རྗེ་སྨྲ་བའི་དངོས་གྲུབ་དམ་པ་ཐོབ་པར་འགྱུར་རོ། །རྡོ་རྗེ་ལས་ཀྱི་དམ་ཚིག་གི་ཕྱག་རྒྱ་ནི་རྡོ་རྗེ་ལས་སོ། །དེ་བཅིངས་པ་ནི། རྡོ་རྗེ་ལས་དང་འདྲ་བར་འགྱུར། །ཞེས་བྱ་བ་ལས་ཀྱི་རྡོ་རྗེ་དང་འདྲ་བར་འགྱུར་བའོ། །རྡོ་རྗེ་གོ་
ཆའི་དམ་ཚིག་གི་ཕྱག་རྒྱ་ནི་རྡོ་རྗེ་གོ་ཆ་སྟེ། དེ་བརྟན་པར་བྱས་པས་བཅིངས་ན་ལུས་རྡོ་རྗེ་དང་འདྲ་བར་འགྱུར་རོ། །རྡོ་རྗེ་གནོད་སྦྱིན་དང་། དམ་ཚིག་གི་ཕྱག་རྒྱ་ནི་རྡོ་རྗེ་མཆེ་བ་མཆོག་གི་ཕྱག་རྒྱ་སྟེ། དེ་བཅིངས་པས་མ་རུངས་པའི་བདུད་དེས་འཇོམས་པར་འགྱུར་རོ། །བཅོམ་ལྡན་
འདས་རྡོ་རྗེ་ཁུ་ཚུར་གྱི་དམ་ཚིག་གི་ཕྱག་རྒྱ་ནི་རྡོ་རྗེ་ཁུ་ཚུར་རོ། །རྡོ་རྗེ་ཁུ་ཚུར་དེ་དམ་ཞིང་མི་ཕྱེད་པས་བཅིངས་པས་ཕྱག་རྒྱ་ཀུན་ཞེས་བྱ་བ་རྣམ་པར་སྣང་མཛད་ལ་སོགས་པའི་ཕྱག་རྒྱ་རྣམས་དབང་དུ་འགྱུར་ཞེས་བྱ་བ་རང་དབང་དུ་བྱེད་པའོ། །འདི་སྐད་སྟོན་ཏེ་རྡོ་རྗེ་འབེབས་པའི་དམ་ཚིག་
གི་ཕྱག་རྒྱས་བདག་ཉིད་ལ་དབབ་པ་བྱས་ལ། རྡོ་རྗེ་ཁུ་ཚུར་གྱི་དམ་ཚིག་གི་ཕྱག་རྒྱ་བཅིངས་ཏེ། སེམས་སོ་སོར་རྟོགས་པ་ལ་སོགས་པ་བྱས་ནས། དམ་ཚིག་གི་ཕྱག་རྒྱ་ལ་སོགས་པའི་ཕྱག་རྒྱ་ཐམས་ཅད་བཅིང་བར་བྱའོ། །དེ་ཡང་བཛྲ་ཨཱ་བེ་ཤ་ཞེས་བྱ་བས་རྡོ་རྗེ་འབེབས་པའི་
དམ་ཚིག་གི་ཕྱག་རྒྱ་བཅིངས་ལ་ཨཿཞེས་བྱ་བས་བདག་ཉིད་ལ་དབབ་པར་བྱའོ། །དེ་ནས་བཛྲ་མུཥྚི་ཞེས་བྱ་བས་རྡོ་རྗེ་ཁུ་ཚུར་གྱི་དམ་ཚིག་གི་ཕྱག་རྒྱ་བཅིང་བར་བྱ་སྟེ། དེ་ལྟར་ན་ཕྱག་རྒྱ་ཐམས་ཅད་འགྲུབ་པར་འགྱུར་རོ། །གལ་ཏེ་དེ་ལྟར་མི་ཕྱེད་ན་ས་མ་ཡ་སྟྭཾ་ཞེས་ཟློས་
ཤིང་ཕྱག་རྒྱ་ཆེན་པོ་ལ་སོགས་པའི་ཕྱག་རྒྱ་ཐམས་ཅད་བཅིང་བར་བྱའོ་ཞེས་གསུངས་པ་ཡིན་ནོ། །འཛུམ་པས་ཞེས་བྱ་བ་ནི་སྒེག་མོའི་དམ་ཚིག་གི་ཕྱག་རྒྱའི་རང་བཞིན་གང་ཡིན་པ་དེས་ནི་ལྷའི་དགའ་བ་རྣམས་ཏེ། བྱང་ཆུབ་ཀྱི་སེམས་ཀྱི་དགའ་བ་ཐོབ་པར་འགྱུར་རོ་ཞེས་བྱ་བའི་དོན་
ཏོ། །ཕྲེང་བ་ཡིས་ནི་ཞེས་བྱ་བ་ཕྲེང་བ་མའི་དམ་ཚིག་གི་ཕྱག་རྒྱས་ནི་རྒྱན་རྣམས་ཐོབ་པར་འགྱུར་རོ། །གླུ་མས་ཞེས་བྱ་བ་གླུ་མའི་དམ་ཚིག་གི་ཕྱག་རྒྱས་ནི་རྟག་ཏུ་སྐད་གསལ་བར་འགྱུར་རོ། །གར་གྱིས་ཞེས་བྱ་བ་གར་མའི་དམ་ཚིག་གི་ཕྱག་རྒྱས་ནི་མཆོད་པ་རྣམས་རྙེད་པར་འགྱུར་རོ། །བདུག་