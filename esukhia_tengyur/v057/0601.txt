དང་པོ་སྦྱོར་བའི་ཏིང་ངེ་འཛིན་ནི། འཇིག་རྟེན་གསུམ་ལས་རྣམ་པར་རྒྱལ་བའི་ཆོས་ཀྱི་དཀྱིལ་འཁོར་དུ་གསུངས་པ་ཉིད་དུ་གཟུང་བར་བྱའོ། །བཅོམ་ལྡན་འདས་ཞེས་བྱ་བ་ནི་རྣམ་པར་སྣང་མཛད་དོ། །དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ལས་ཀྱི་དམ་ཚིག་ནི། བཅོམ་
ལྡན་འདས་རྣམ་པར་སྣང་མཛད་ཀྱི་རྡོ་རྗེའི་རིགས་ཀྱི་ལས་ཀྱི་དཀྱིལ་འཁོར་རོ། །གང་གི་ཕྱིར་ཐུགས་ཀའི་སེམས་དཔའི་རྡོ་རྗེ་ལས་བྱུང་བ་ནི། སེམས་དཔའི་རྡོ་རྗེ་ལས་བྱུང་བ་སྟེ་དེ་ལས་བྱུང་བའོ། །དེས་བྱིན་གྱིས་བརླབས་པ་ནི་ལས་ཀྱི་དཀྱིལ་འཁོར་བསྐྱེད་ཅིང་བརྟན་པར་བྱེད་པའི་ཏིང་ངེ་འཛིན་གང་ཡིན་
པ་དེ་ལ་མིང་དེ་སྐད་ཅེས་བྱ་བ་ལ་སྙོམས་པར་ཞུགས་ཤིང་མངོན་སུམ་དུ་མཛད་ནས་རང་གི་རིག་པ་དམ་པ་འདི་གསུངས་ཤིང་སྨྲས་པའོ། །འདི་སྐད་སྟོན་པ་ཡིན་ཏེ། བཅོམ་ལྡན་འདས་རྣམ་པར་སྣང་མཛད་ཀྱི་རྡོ་རྗེ་རིགས་ཀྱི་རྣལ་འབྱོར་རང་གི་ལས་ཀྱི་དཀྱིལ་འཁོར་བསྐྱེད་པའི་ཕྱིར་དང་། རྡོ་རྗེ་སེམས་
དཔའི་ཐུགས་ཀར་གནས་པའི་སེམས་དཔའི་རྡོ་རྗེ་བརྟན་པར་མཛད་པའི་ཕྱིར། ཐུགས་རྩེ་གཅིག་ཏུ་མཛད་དོ། །དེ་བཞིན་དུ་ཕྱག་ན་རྡོ་རྗེ་དང་། རྡོ་རྗེ་སྙིང་པོ་དང་། རྡོ་རྗེ་སྤྱན་དང་། རྡོ་རྗེ་སྣ་ཚོགས་པས་རང་རང་གི་རྡོ་རྗེ་རིགས་ཀྱི་བྱང་ཆུབ་སེམས་དཔའི་ལས་ཀྱི་དཀྱིལ་འཁོར་བསྐྱེད་པའི་ཕྱིར་དང་།
ཐུགས་ཀར་གནས་པའི་རྡོ་རྗེ་སེམས་དཔའ་བརྟན་པར་བྱ་བའི་ཕྱིར། ཐུགས་རྩེ་གཅིག་ཏུ་མཛད་ནས། རང་རང་གི་རིག་པ་འདི་གསུངས་སོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེ་ཞེས་བྱ་བ་ལ། དེ་ནས་ཞེས་བྱ་བ་ནི་དེ་མ་ཐག་པ་སྟེ། རིག་པ་རྣམ་པ་ལྔ་གསུངས་པའི་རྗེས་
ཐོགས་ཉིད་ལའོ། །ལྷ་མོ་རྣམས་རང་གི་སྙིང་ག་ནས་བསྐྱེད་དེ། ཟླ་བའི་དཀྱིལ་འཁོར་ལ་གནས་ཏེ་དགོད་དོ་ཞེས་བྱ་བར་སྦྱར་རོ། །ཕྱག་ན་རྡོ་རྗེ་ནི་འདིར་རྡོ་རྗེ་ཧཱུཾ་མཛད་དོ། །ཡང་ཞེས་བྱ་བ་ནི་རྡོ་རྗེ་རིགས་ཀྱི་ཆོས་ཀྱི་དཀྱིལ་འཁོར་ལ་ལྟོས་པས་ན་ཡང་ཞེས་བྱའོ། །རང་གི་རིགས་ནི་རྡོ་རྗེ་རིགས་སོ། །
མཆོད་པ་ནི་མཆོད་པ་ཆེན་པོའོ། །དབང་བསྐུར་བ་དང་། ཆོས་དང་། ལས་ཀྱི་མཚན་ཉིད་དོ། །དེའི་ཆོ་ག་རྒྱས་པ་ནི་འཇིག་རྟེན་གསུམ་ལས་རྣམ་པར་རྒྱལ་བའི་ཆོ་གས་བྱང་ཆུབ་ཏུ་སེམས་བསྐྱེད་པ་དང་། འགྲོ་བ་རྣམས་འདུལ་བ་དང་། སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་