དག་པ་ལ་སོགས་པ་དང་ལྡན་པས་སྔོན་ཆད་ཉིད་སྒྲིབ་པ་ཐམས་ཅད་དང་བྲལ་བ་ཡིན་པའི་ཕྱིར་ཚུལ་ཁྲིམས་ཡོངས་སུ་དག་པ་སྟེ། དེ་རྣམས་ནི་འཇུག་པ་ཙམ་ཉིད་ཀྱིས་ཡེ་ཤེས་བབས་པར་འགྱུར་རོ། །དེ་ནས་ཡེ་ཤེས་བབས་པ་དེས་རབ་ཏུ་དགའ་བ་ལ་སོགས་པའི་ས་ཐོབ་པར་འགྱུར་
རོ། །དེའི་ཕྱིར་དེ་བཞིན་གཤེགས་པ་ཐམས་ཅད་དུ་གྲུབ་པ་ཡང་རྙེད་པར་དཀའ་བ་མ་ལགས་ན། དངོས་གྲུབ་གཞན་རྣམས་ལྟ་སྨོས་ཀྱང་ཅི་འཚལ་ཞེས་སྨོས་པ་ཡིན་ནོ། །འདི་དག་ནི་དགེ་སློང་དང་། དགེ་སློང་མ་ལ་སོགས་པའི་སྡོམ་པ་ལ་<གསན་,གནས་>པ་ཉིད་ཀྱིས་ན་ཤིན་ཏུ་མྱུར་བར་
དངོས་གྲུབ་ཐོབ་པར་འགྱུར་ལ། གཞན་དག་ནི་དུས་ཕྱིས་ལྡོག་པའི་སྡོམ་པ་བླངས་ནས་འགྱུར་རོ་ཞེས་སྟོན་པ་ཡིན་ནོ། །དེ་ལྟར་སེམས་ཅན་རྣམ་པ་བཞི་གཞུག་པར་བྱ་བའི་ཕྱིར། དེ་བཞིན་གཤེགས་པ་ཐམས་ཅད་ལ་གསོལ་བ་བཏབ་པ་བྱས་ནས། ཡང་སློབ་དཔོན་གྱིས་དེ་བཞིན་
གཤེགས་པ་ཐམས་ཅད་ལ་ཕྱག་བྱས་ལ། བདག་མིང་འདི་ཞེས་བགྱི་བ་ཡི། །རྡོ་རྗེ་སློབ་དཔོན་དཀའ་ཐུབ་ཆེས། །སེམས་ཅན་ཀུན་ལ་སྨན་སླད་དུ། །སློབ་མ་རྣམས་ནི་གཞུག་པར་བགྱི། །ཞེས་བྱ་བས་རྗེས་སུ་གནང་བ་ནོད་པར་བྱའོ། །ད་ནི་དེ་ནས་ཞེས་བྱ་བ་ལ་སོགས་
པས་སློབ་མ་གཞུག་པའི་ཆོ་ག་གསུངས་པ་ཡིན་ཏེ། དང་པོ་ཁོ་ནར་ཞེས་བྱ་བ་ནི་ཐོག་མ་ཁོ་ནར་རོ། །རེ་ཞིག་ཅེས་བྱ་བའི་སྒྲས་ནི་གོ་རིམས་ལ་ལྟོས་པའོ། །དེ་བཞིན་གཤེགས་པ་ཐམས་ཅད་ལ་ཕྱག་བཞི་ཞེས་བྱ་བ་ལ། དེ་བཞིན་གཤེགས་པ་ཐམས་ཅད་ནི་འཇིག་རྟེན་གྱི་
ཁམས་རྡུལ་ཕྲ་རབ་དང་མཉམ་པའི་རྣམ་པར་སྣང་མཛད་དང་། རྡོ་རྗེ་སེམས་དཔའ་ལ་སོགས་པ་སྟེ། དེ་རྣམས་ལ་ཕྱག་བྱེད་དུ་གཞུག་གོ། །དེ་ནི་འདི་ལྟར་ཞེས་བྱ་བ་ནི་ཉེ་བར་བསྟན་པའི་དོན་ཏོ། །ལུས་ཐམས་ཅད་ཀྱིས་ཞེས་བྱ་བ་ལ་སོགས་པ་ལ། ཤར་གྱི་སྒོར་མངོན་པར་
བལྟས་ཏེ། རྡོ་རྗེ་ཐལ་མོ་བཅིངས་ལ་ལག་ངར་བརྐྱང་སྟེ། ལུས་ཐམས་ཅད་ས་ལ་ཕབ་སྟེ་ཀུན་ནས་རབ་ཏུ་ཕྱག་བྱའོ། །དེ་བཞིན་གཤེགས་པ་ཐམས་ཅད་ལ་མཆོད་པ་ནི་ཐབས་དང་ཤེས་རབ་ཀྱི་བྱང་ཆུབ་ཀྱི་སེམས་བསྐྱེད་པའོ། །དེ་ཡང་རྡོ་རྗེ་སེམས་དཔའ་ལ་ཞུགས་ཏེ་སྙིང་གའི་