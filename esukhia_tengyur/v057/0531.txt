ཞུགས་ཀྱང་བླང་བར་བྱའོ། །མེ་ཏོག་དང་སྒེག་མོ་ལ་སོགས་པའི་མཆོད་པས་བདག་ཉིད་ལ་ཡང་དག་པར་མཆོད་ལ། བཅོམ་ལྡན་འདས་ལ་ཧཱུཾ་བཞི་ཞེས་བྱ་བའི་སྔགས་བླང་བ་དང་། ཕྱག་རྒྱ་བཞིའི་ཡེ་ཤེས་དང་། ཆོས་ཀྱི་འཁོར་ལོ་བསྐོར་བ་ནས་ཁྲོ་བོའི་འཁོར་ལོ་བསྐོར་བའི་བར་གྱི་རྗེས་སུ་
གནང་བ་བླང་བ་དང་། དེ་ནས་གཟེངས་བསྟོད་པ་དང་། དབུགས་དབྱུང་བ་བླང་བར་བྱའོ། །དེ་ནས་བདག་ལ་བྱིན་གྱིས་བརླབ་པ་ལ་སོགས་པ་དང་། ཇི་ལྟར་འདོད་པའི་བཟླས་པ་བྱའོ། །རྡོ་རྗེ་ཧཱུཾ་མཛད་ནི་བདག་ཡིན་ནོ་ཞེས་བརྗོད་ནས། སླར་ཡང་རྣམ་པར་སྣང་མཛད་ལ་སོགས་པའི་ཕྱག་རྒྱ་ཆེན་པོ་བཅིངས་ཏེ།
རྣམ་པར་སྣང་མཛད་ཀྱི་གནས་དེ་ཉིད་དུ། ཨོཾ་བཛྲ་ཛྭ་ལ་ཨགྣ་པྲ་དཱིཔྟ། ཨཱ་ཀཪྵ་ཡ། སརྦ་ཏ་ཐཱ་ག་ཏཾ་མ་ཧཱ་བཛྲ་ས་མ་ཡ་ཧཱུཾ་ཛ་ཨ་ཞེས་བྱ་བའི་སྔགས་ཀྱིས་རྣམ་པར་སྣང་མཛད་ཀྱི་རྡོ་རྗེ་རྩེ་ལྔ་པ་བསམ་པར་བྱའོ། །དེ་ནས་བཛྲོ྅ཧཾ་ཞེས་བྱ་བས་རྡོ་རྗེའི་བདག་ཉིད་བསྒོམ་པར་བྱའོ། །དེ་ཉིད་བཛྲ་དྷཱ་དུ་ར་ཧཾ་ཞེས་བྱ་
བས་རྣམ་པར་སྣང་མཛད་བསྒོམ་པར་བྱ་བ་ནས། དེ་བཞིན་དུ་ཁྲོ་བོ་རྡོ་རྗེ་འབེབས་པའི་ཕྱག་རྒྱ་ཆེན་པོ་བཅིངས་ལ། ཨོཾ་བཛྲ་ཨཱ་བེ་ཤ་མ་ཧཱ་ཀྲོ་དྷ་ཨཱ་བེ་ཤ་སརྦ་ས་མ་ཡ་ཧཱུཾ་ཨཿཨཿཞེས་བྱ་བས་ཁྲོ་བོ་རྡོ་རྗེ་འབེབས་པའི་རང་བཞིན་རྡོ་རྗེ་དྲིལ་བུའི་གཟུགས་སུ་བསམ་པར་བྱའོ། །དེ་ནས་དྲིལ་བུ་དེ་རྡོ་རྗེ་དྲིལ་བུ་བདག་ཡིན་
ནོ་ཞེས་བསྒོམ་པར་བྱའོ། །ཡང་དེ། བཛྲ་ཨཱ་བེ་ཤ་ཀྲོ་དྷ་ཧཾ་ཞེས་བྱ་བས་ཁྲོ་བོ་རྡོ་རྗེ་འབེབས་པའི་གཟུགས་སུ་བསམ་པར་བྱ་སྟེ། དེ་ལྟར་ན་དཀྱིལ་འཁོར་རྡོ་རྗེ་སྒྲུབ་པར་འགྱུར་བའོ། །དེ་ནས་ཡང་། རྡོ་རྗེ་སློབ་དཔོན་སེམས་དཔའ་ཡི། །རྡོ་རྗེ་ལྕགས་ཀྱུ་བཅིངས་ནས་ནི། །སེ་གོལ་མང་པོ་བརྡབ་བགྱིས་པས།
སངས་རྒྱས་ཐམས་ཅད་བསྡུ་བར་བགྱི། །ཨོཾ་བཛྲ་ས་མ་ཛཿཛཿཧཱུཾ་བཾ་ཧོཿཞེས་བྱ་བས། དེ་མྱུར་དུ་རྡོ་རྗེ་ཁྲོ་བོའི། ཕྱག་རྒྱ་ཆེན་པོ་སྒོམ་བྱེད་ཅིང་། །རྡོ་རྗེ་སེམས་དཔའ་རྡོ་རྗེ་ཆེ། །ཞེས་བྱ་བ་ལ་སོགས་པ་དང་། མིང་བརྒྱ་རྩ་བརྒྱད་དམ་པ་ནི། །ལན་ཅིག་བར་དུ་བརྗོད་པར་བགྱི། །དེ་ནས་ཁྲོ་བོ་རྡོ་རྗེ་ལྕགས་
ཀྱུའི་ལས་ཀྱི་ཕྱག་རྒྱས་དཀྱིལ་འཁོར་གྱི་ལྷ་ཐམས་ཅད་དགུག་པ་དང་། རྡོ་རྗེ་ཞགས་པས་གཞུག་པ་དང་། རྡོ་རྗེ་ལྕགས་སྒྲོག་གིས་བཅིང་བ་དང་། ཁྲོ་བོ་རྡོ་རྗེ་འབེབས་པའི་ལས་ཀྱི་ཕྱག་རྒྱས་དབང་དུ་བྱས་ཏེ། ཁྲོ་བོ་རྡོ་རྗེ་གནོད་སྦྱིན་གྱི་ལས་ཀྱི་ཕྱག་རྒྱས་བསྐྲད་པ་དང་། ར་བ་དང་དྲ་བ་ཡང་བྱས་ནས། རྡོ་རྗེ་