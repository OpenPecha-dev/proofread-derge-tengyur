ཡང་རུང་། །ཕྱིར་བྱུང་ནང་དུ་ཞུགས་ཀྱང་ནི། །དམ་ཚིག་འགལ་བར་དེ་མི་འགྱུར། །དེ་ནས་འདིའི་སྙིང་པོ་ནི་འདི་ཡིན་ཏེ། ཨོཾ་བཛྲ་བེ་གཱ་ཀྲ་མ་ཧཱུཾ། མི་གཡོ་བའི་དཀྱིལ་འཁོར་དུ། །རྡོ་རྗེ་འཛིན་སོགས་མཉམ་པར་གཞག །ཅེས་བྱ་བ་ནི་བཅོམ་ལྡན་འདས་མི་བསྐྱོད་པ་དང་རྡོ་རྗེ་སེམས་
དཔའ་དང་། རྡོ་རྗེ་རྒྱལ་པོ་དང་། རྡོ་རྗེ་ཆགས་པ་དང་། རྡོ་རྗེ་ལེགས་པ་དང་བཅས་པ་བྲི་བར་བྱའོ། །དེ་ལྟར་ན་དེ་དང་མཉམ་པར་གྱུར་ཏེ། ཐུགས་ཀྱི་ངོ་བོ་ཉིད་ཀྱི་རང་བཞིན་ཉིད་ཀྱིས་ནི་མི་མཉམ་པ་མེད་པས་མཉམ་པའོ། །རིན་ཆེན་འབྱུང་བའི་དཀྱིལ་འཁོར་དུ། །རྡོ་རྗེ་སྙིང་སོགས་རྫོགས་
བར་གཞག །ཅེས་བྱ་བ་ནི་བཅོམ་ལྡན་འདས་རིན་ཆེན་འབྱུང་ལྡན་དང་། རྡོ་རྗེ་རིན་ཆེན་དང་། རྡོ་རྗེ་ཉི་མ་དང་། རྡོ་རྗེ་རྒྱལ་མཚན་དང་། རྡོ་རྗེ་བཞད་པ་དང་བཅས་པ་བྲི་བར་བྱའོ། །དེ་ལྟར་ན་དཀྱིལ་འཁོར་དེ་རྡོ་རྗེ་སྙིང་པོ་ལ་སོགས་པས་གང་བར་འགྱུར་རོ། །ཚེ་དཔག་མེད་ཀྱི་དཀྱིལ་འཁོར་
དུ། །རྡོ་རྗེ་སྤྱན་སོགས་དག་པར་གཞག །ཅེས་བྱ་བ་ནི་བཅོམ་ལྡན་འདས་འོད་དཔག་ཏུ་མེད་པ་དང་རྡོ་རྗེ་ཆོས་དང་། རྡོ་རྗེ་རྣོན་པོ་དང་། རྡོ་རྗེ་རྒྱུ་དང་། རྡོ་རྗེ་སྨྲ་བ་དང་བཅས་པ་བྲི་བར་བྱའོ། །དེ་ལྟར་ན་དཀྱིལ་འཁོར་དེ་དག་པར་འགྱུར་ཏེ། རང་བཞིན་གྱིས་དག་པའི་ཆོས་ཉིད་ཀྱི་ངོ་བོ་ཉིད་ཡིན་
པས་ཀྱང་དེ་དག་ཡིན་ནོ། །གདོན་མི་ཟ་བའི་དཀྱིལ་འཁོར་དུ། །རྡོ་རྗེ་རྒྱ་གྲམ་ལ་སོགས་གཞག །ཅེས་བྱ་བ་ལ་རྡོ་རྗེ་རྒྱ་གྲམ་ནི་རྡོ་རྗེ་ལས་ཏེ། གང་དུ་དེ་ཉིད་ལ་སོགས་པ་ཡོད་པ་དེ་ནི་རྡོ་རྗེ་རྒྱ་གྲམ་ལ་སོགས་པའི་དཀྱིལ་འཁོར་ཏེ། བཅོམ་ལྡན་འདས་དོན་ཡོད་གྲུབ་པ་དང་། སྣ་ཚོགས་རྡོ་རྗེ་དང་། རྡོ་རྗེ་
སྲུང་བ་དང་། རྡོ་རྗེ་གནོད་སྦྱིན་དང་། རྡོ་རྗེ་ཁུ་ཚུར་དང་བཅས་པ་བྲི་བར་བྱའོ། །འཁོར་ལོ་ཡི་ནི་གྲྭ་རྣམས་སུ། །རྡོ་རྗེ་ལྷ་མོ་རྣམས་ཀྱང་གཞག །ཅེས་བྱ་བ་ནི་ནང་གི་དཀྱིལ་འཁོར་གྱི་མཚམས་མེའི་ཕྱོགས་ནས་བརྩམས་ཏེ། སྒེག་མོ་དང་། ཕྲེང་བ་མ་དང་། གླུ་མ་དང་། གར་མ་རྣམས་
བྲི་བར་བྱའོ། །དཀྱིལ་འཁོར་ཕྱི་ཡི་གྲྭ་རྣམས་སུ། །སངས་རྒྱས་མཆོད་པ་རྣམས་ཀྱང་གཞག །ཅེས་བྱ་བ་ནི་ཕྱིའི་དཀྱིལ་འཁོར་གྱི་ལྷའི་སྣམ་བུའི་མེའི་ཕྱོགས་ནས་བརྩམས་ཏེ། བསྐོར་ཕྱོགས་སུ་བདུག་པ་མ་དང་། མེ་ཏོག་མ་དང་། མར་མེ་མ་དང་། བྱུག་པ་མ་བྲི་བར་བྱའོ། །སྒོ་