འགྱུར། །སེམས་དཔའ་བྱིན་རླབས་སྦྱོར་བ་ཡིས། །སེམས་དཔའ་ཉིད་དུ་འང་དེ་འགྱུར་རོ། །བཅོམ་ལྡན་སེམས་དཔའ་དེ་ཉིད་དེ། །རྡོ་རྗེ་འདོད་པའི་དེ་བཞིན་གཤེགས། །རང་སེམས་རབ་ཏུ་རྟོགས་ལ་སོགས། །སངས་རྒྱས་བྱང་ཆུབ་ཆོ་ག་བཞིན། །
དེ་ཉིད་དེ་བཞིན་གཤེགས་པའི་རིགས། །དེ་ཉིད་རྡོ་རྗེའི་རིགས་ཆེན་པོ། །དེ་ཉིད་པདྨའི་རིགས་དག་པ། །དེ་ཉིད་ནོར་བུའི་རིགས་མཆོག་གོ། །ཞེས་གསུངས་པ་ཡིན་ནོ། །དེ་ལྟར་རྡོ་རྗེ་སེམས་དཔའ་དང་། རྡོ་རྗེ་སེམས་དཔའ་ལས་བྱུང་བའི་རིགས་ཐམས་ཅད་རྣམ་པར་
བསྒོམས་ནས། མ་ཧཱ་ས་མ་ཡ་སཏྭ་ཧཾ་ཞེས་བརྗོད་པར་བྱའོ། །དེ་ལ་དམ་ཚིག་ཀྱང་ཡིན་ལ་ཆེན་པོ་ཡང་ཡིན་པས་ན། དམ་ཚིག་ཆེན་པོའི་སེམས་དཔའ་སྟེ། ཐོག་མ་དང་ཐ་མ་མེད་པའི་ཆོས་ཀྱི་དབྱིངས་ཀྱི་ངོ་བོ་རྣམ་པར་སྣང་མཛད་ཆེན་པོའོ། །དེ་ལས་བྱུང་བའམ་དེའི་
ངོ་བོའི་སེམས་དཔའ་ལ་སོགས་པའི་སྐུ་དང་གསུང་དང་ཐུགས་རྡོ་རྗེའི་མཚན་ཉིད་ཅན་ནི་དམ་ཚིག་ཆེན་པོའི་སེམས་དཔའ་ཆེན་པོ་སྟེ། དེའི་ངོ་བོ་ཉིད་ནི་བདག་ཡིན་ནོ་ཞེས་ང་རྒྱལ་བསྐྱེད་པར་བྱའོ། །འདིས་ནི་འདི་སྐད་སྟོན་ཏེ། བདག་ནི་སེམས་དཔའི་སྐུ་དང་གསུང་དང་
ཐུགས་རྡོ་རྗེའི་ངོ་བོ་མིག་ཡོར་ཙམ་ཡིན་གྱི། དོན་དམ་པར་ནི་ཐམས་ཅད་དུ་གཟུགས་ཅན་མ་ཡིན་ཏེ། དེ་བས་ན་ཐོག་མ་དང་ཐ་མ་མེད་པའི་དམ་ཚིག་ཆེན་པོའི་སེམས་དཔའ་ནི་བདག་ཡིན་ནོ་ཞེས་པའོ། །དེ་བཞིན་གཤེགས་པའི་རྣལ་འབྱོར་པས་ནི། ཨོཾ་ཙིཏྟ་པྲ་ཏི་བེ་དྷཾ་ཀ་རོ་
མི་ཞེས་བྱ་བ་ནས། ཡ་ཐཱ་སརྦྦ་ཏ་ཐཱ་ག་ཏསྟ་ཐ་ཨ་ཧཾ་ཞེས་བྱ་བའི་བར་འདི་ཙམ་ཞིག་བརྗོད་པར་བྱའི། མ་ཧཱ་ས་མ་ཡ་སཏྭ་ཧཾ་ཞེས་བྱ་བ་ནི་མ་ཡིན་ཏེ། དེ་བཞིན་གཤེགས་པ་དང་། རྡོ་རྗེ་དང་། པདྨ་དང་། རིན་པོ་ཆེ་དང་། ནོར་བུའི་རིགས་ཉིད་ནི། རྣམ་པར་སྣང་མཛད་ཆེན་
པོའི་ངོ་བོ་ཉིད་ཀྱིས་ན། དམ་ཚིག་ཆེན་པོའི་སེམས་དཔའི་རང་བཞིན་ཡིན་པའི་ཕྱིར་རོ། །བཛྲ་སཏྭ་ཞེས་བྱ་བ་ལ་སོགས་པ་ཟློས་པས་ཀྱང་རིགས་ཀྱི་སྒོམ་པ་པོས་རང་གི་ལྷའི་རྣལ་འབྱོར་བྱ་བ་ཡིན་ཏེ། བཟླས་པའི་དོན་དུ་བདག་ཉིད་ནི། །བསྒོམས་ན་འགྲུབ་པར་འགྱུར་