པ་ཐམས་ཅད་ཀྱི་དངོས་གྲུབ་ནི་རྡོ་རྗེ་སེམས་དཔའ་གྲུབ་པ་སྟེ། དེའི་ཡེ་ཤེས་ནི་ཕྱག་རྒྱ་ཆེན་པོར་ངེས་པའི་ཚུལ་ཏེ། དེ་བསྐྱེད་པར་བྱ་བ་ནི་བསླབ་པ་བྱ་ཞིང་ཉེ་བར་བསྟན་པར་བྱའོ་ཞེས་བྱ་བའི་ཐ་ཚིག་གོ། །དེ་ལ་དང་པོ་ཁོ་ནར་མནའི་སྙིང་པོ་སྦྱིན་པར་བྱ་སྟེ། འདི་ནི་ཁྱོད་ཀྱི་ཞེས་
གསུངས་པ་ཡིན་ནོ། །དམ་ཚིག་མ་མཐོང་བ་ཞེས་བྱ་བ་ནི་ཕྱག་རྒྱ་གཅིག་པའི་དཀྱིལ་འཁོར་མ་མཐོང་བའོ། །ཁོང་དུ་མ་ཆུད་པ་ཞེས་བྱ་བ་ནི་མངོན་པར་མི་མཁས་པ་སྟེ། གསང་བ་དེ་རྣམས་ཀྱི་སྐལ་བ་དང་མི་ལྡན་ཞིང་ཕྱག་རྒྱ་གཅིག་པའི་དཀྱིལ་འཁོར་དུ་དམ་ཚིག་དང་དབང་བསྐུར་བ་མ་
ཐོབ་པའི་བར་དུའོ། །གསང་བ་འདི་ཞེས་བྱ་བ་ནི། ཟླ་རྒྱས་དཀྱིལ་འཁོར་ལ་འདུག་སྟེ། །ཞེས་འོག་ནས་བཤད་པ་གང་ཡིན་པ་དེ་ལྟ་བུ་དེ་ནི། སྐྱེ་བོ་ཐམས་ཅད་ལ་བསྟན་དུ་མི་རུང་བས་གསང་བ་ཡིན་ནོ། །དེ་ལ་གསང་བ་འདི་སྨྲས་ན་ཉེས་པ་ཅིར་འགྱུར་ཞེ་ན། ཁྱོད་ངན་སོང་ཐམས་ཅད་
དུ་ལྟུང་བའམ་ཞེས་བྱ་བ་ལ་སོགས་པ་གསུངས་ཏེ། ཁྱོད་ཤི་ནས་ངན་སོང་དུ་འགྲོ་བར་འགྱུར་བ་དང་། ཚེའི་ལྷག་མ་ཡོད་དུ་ཟིན་ཀྱང་དེ་བཞིན་གཤེགས་པའི་བཀའ་ལས་འདས་པར་གྱུར་པས་དུས་མ་ཡིན་པར་འཆི་བར་འགྱུར་རོ། །དེ་ནས་ཞེས་བྱ་བ་ནི་མནའ་བསྒགས་པའི་རྗེས་ཐོགས་
ལའོ། །རྡོ་རྗེ་སེམས་དཔའི་དངོས་གྲུབ་དམ་པ་ཞེས་བྱ་བ་ལ་སོགས་པ་ལ། རྡོ་རྗེ་སེམས་དཔའི་དངོས་གྲུབ་དམ་པ་ནི་རྡོ་རྗེ་སེམས་དཔའི་དངོས་གྲུབ་དམ་པ་སྟེ། དངོས་གྲུབ་ཀྱི་དམ་པ་དེའི་སྒྲུབ་པ་ནི་འདིས་བསྒྲུབས་པས་ན་སྒྲུབ་པ་སྟེ། ཟླ་རྒྱས་དཀྱིལ་འཁོར་ལ་འདུག་སྟེ། །ཞེས་བྱ་
བ་ལ་སོགས་པ་བསྒོམ་པ་དེའི་ཡེ་ཤེས་བསླབ་པོ། །ཟླ་བ་ཡང་ཡིན་ལ་རྒྱས་པ་ཡང་ཡིན་པས་ན་ཟླ་རྒྱས་སོ། །དེའི་དཀྱིལ་འཁོར་ནི་ཟླ་རྒྱས་དཀྱིལ་འཁོར་རོ། །དེ་ལ་གནས་པས་ནི། ཟླ་རྒྱས་དཀྱིལ་འཁོར་ལ་འདུག་སྟེ། །ཞེས་བྱའོ། །ཇི་ལྟར་འདུག་ཅེ་ན། ཕྱག་རྒྱ་ཆེན་པོ་
ཡོངས་བཟུང་ནས། །ཞེས་བྱ་བ་གསུངས་ཏེ། ཕྱག་རྒྱ་ཡང་ཡིན་ལ་ཆེན་པོ་ཡང་ཡིན་པས་ན་ཕྱག་རྒྱ་ཆེན་པོ་སྟེ། བྱང་ཆུབ་ཀྱི་སེམས་ཀྱི་རང་བཞིན་བཅོམ་ལྡན་འདས་རྡོ་རྗེ་སེམས་དཔའི་དམ་ཚིག་དང་། ཆོས་དང་། ལས་དང་། ཕྱག་རྒྱ་ཆེན་པོ་ཡིན་གྱི་ཕྱག་རྒྱ་ཆེན་པོ་འབའ་