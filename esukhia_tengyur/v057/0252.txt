མཐེ་བོའི་འོག་ཏུ་མཛུབ་མོ་གཏད་ལ། གུང་མོའི་ཚིགས་བར་མར་མནན་ཏེ། གུང་མོ་བརྐྱང་ལ་གྱེན་དུ་བསྒྲེང་ནས་གཞག་པ་འདི་ནི་འདིར་སེམས་མ་རྡོ་རྗེ་མའོ། །འདི་ལ་སྔར་བཤད་པའི་ཁྲོ་བོའི་ཁུ་ཚུར་དེ་དྲངས་ཤིང་དྲལ་བར་བྱའོ། །ཐེག་པ་ཆེན་པོ་མངོན་པར་རྟོགས་པ་ཞེས་བྱ་བ་ནི། བཛྲ་
ས་ཏྭ་ཨཿཨཿཨཿཞེས་རྡོ་རྗེའི་ཚིག་གིས་ལན་བརྒྱ་བརྗོད་པའོ། །གཞན་དག་ནི་ཡི་གེ་བརྒྱ་པ་ཡིན་ནོ་ཞེས་ཟེར་མོད་ཀྱི། དེ་ནི་མི་རིགས་ཏེ་གང་གི་ཕྱིར་དེ་ནི་བརྟན་པར་བྱེད་པའི་སྙིང་པོ་ཡིན་ནོ་ཞེས་ཁ་ཅིག་ཟེར་རོ། །དེ་ནས་བབས་ཏེ་ཞེས་བྱ་བ་ནི་བཅོམ་ལྡན་འདས་རྡོ་རྗེ་སེམས་དཔའ་
ཞུགས་པར་མཛད་པའོ། །ལྷའི་ཡེ་ཤེས་སྐྱེ་བར་འགྱུར་ཏེ་ཞེས་བྱ་བ་ནི་རྡོ་རྗེ་སེམས་དཔའ་དེ་བཞུགས་པས་བབས་པ་དེ་ལ་མངོན་པར་ཤེས་པ་ལྔ་ལ་སོགས་པའི་ཡེ་ཤེས་ཁྱད་པར་ཅན་ཉེ་བར་སྐྱེ་བར་འགྱུར་རོ། །ཡེ་ཤེས་དེས་ཞེས་བྱ་བ་ལ་སོགས་པས་ནི། ལྷའི་ཡེ་ཤེས་ཉིད་རྣམ་
པར་དབྱེ་བ་ཡིན་ནོ། །དེ་བཞིན་གཤེགས་པའི་བསྟན་པ་ཐམས་ཅད་ལ་འདིའི་སེམས་ཀྱང་བརྟན་པར་འགྱུར་རོ་ཞེས་བྱ་བ་ནི། དེ་བཞིན་གཤེགས་པ་ཐམས་ཅད་ཀྱི་བསྟན་པ་ནི་བཀའ་སྟེ། ཕྱག་རྒྱ་ཆེན་པོ་ལ་སོགས་པ་འདི་དག་བསྒོམ་པར་བྱའོ། །འདི་དག་བསྒོམས་ན་མི་གཡོ་
བར་འགྱུར་རོ་ཞེས་བྱ་བ་ལ་སོགས་པའི་ཚུལ་དེ་ལ་དེའི་སེམས་ཐེ་ཚོམ་མེད་པར་འགྱུར་རོ། །འདིའི་སྡུག་བསྔལ་ཐམས་ཅད་ནི་གཞན་གྱི་གནོད་པས་གཟིར་བ་དང་། ནད་ལ་སོགས་པ་ལས་བྱུང་བའོ། །འཇིགས་པ་ཐམས་ཅད་དང་བྲལ་ནས་ཞེས་བྱ་བ་ནི། ངན་འགྲོ་ལ་སོགས་
པའི་འཇིགས་པ་ཐམས་ཅད་དང་བྲལ་བའོ། །གནོད་པ་མེད་པར་འགྱུར་རོ་ཞེས་བྱ་བ་ནི་སེམས་ཅན་ཐམས་ཅད་ཀྱིའོ། །བྱིན་གྱིས་བརླབ་པར་འགྱུར་རོ་ཞེས་བྱ་བ་ནི་དགོངས་པར་འགྱུར་བའོ། །དངོས་གྲུབ་ཐམས་ཅད་ནི་ཕྱག་རྒྱ་ཆེན་པོ་ལ་སོགས་པའི་དངོས་གྲུབ་རྣམས་སོ། །རྒྱུ་མེད་
པར་སྔོན་མ་བྱུང་བའི་ཞེས་བྱ་བ་ལ་སོགས་པ་ལ། ཡུལ་གྱི་བདེ་བ་གང་དག་སྔོན་ཆད་མ་མྱོང་བ་དེ་ནི་སྔོན་མ་བྱུང་བ་སྟེ། སྔ་ན་མེད་པས་ན་སྔོན་མ་བྱུང་བའོ། །དེ་ལྟ་བུར་གྱུར་པའི་རྒྱུ་མེད་པར་སྔོན་མ་བྱུང་བའི་དགའ་བ་དང་། མགུ་བ་དང་། རངས་པར་བྱེད་པའི་བདེ་བ་ཐམས་ཅད་འདི་ལས་