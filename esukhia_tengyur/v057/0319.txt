རིན་ཆེན་ནི་རྡོ་རྗེ་རིན་ཆེན་ནོ། །དེའི་ཕྱག་རྒྱ་ནི་རིན་ཆེན་དང་། རྡོ་རྗེ་དང་ལྡན་པ་གང་ཡིན་པ་སྟེ། དེ་བཅིངས་པར་གྱུར་པ་ནི། སངས་རྒྱས་ཀུན་གྱིས་དེ་དབང་བསྐུར། །ཞེས་བྱ་བ། དེ་བཞིན་གཤེགས་པ་རྣམས་ཀྱིས་ཀུན་ནས་དབང་བསྐུར་བར་འགྱུར་རོ། །རྡོ་རྗེ་
ཉི་མའི་ཕྱག་རྒྱ་གང་ཡིན་པ་དེ་ནི་རྡོ་རྗེ་ཉི་མ་སྟེ། དེ་བཅིངས་པས་ཅིར་འགྱུར་ཞེ་ན། སངས་རྒྱས་ཀུན་གྱི་འོད་འདྲར་འགྱུར། །ཞེས་བྱ་བ་སྟེ། སངས་རྒྱས་ཀྱི་འོད་ཀྱི་གཟི་བརྗིད་འདི་ལ་ཡོད་པས་ན་སངས་རྒྱས་ཀྱི་འོད་དེ་རྡོ་རྗེ་ཉི་མའོ། །དེ་དང་འདྲ་བར་འགྱུར་བ་ནི་སྔགས་པ་དེ་
དང་མཚུངས་པར་འགྱུར་རོ། །རྡོ་རྗེ་རྒྱལ་མཚན་འཆང་འགྱུར་བ། །ཞེས་བྱ་བ་ལ་རྡོ་རྗེ་རྒྱལ་མཚན་འཆང་བ་ནི་རིན་ཆེན་དབལ་ཏེ། དེའི་ཕྱག་རྒྱ་ལ་དེ་སྐད་ཅེས་བཤད་དོ། །རྡོ་རྗེ་འཆང་བར་གྱུར་པ་ནི་རིན་ཆེན་དབལ་གྱི་དམ་ཚིག་གི་ཕྱག་རྒྱ་བཅིངས་ལ། རྡོ་རྗེ་དབལ་ནི་
བདག་གོ་ཞེས་བསྒོམས་ན་སྔགས་པ་དེ་ཉིད་ཀྱིས། རེ་བ་ཀུན་ཡང་རྫོགས་པར་བྱེད། །ཅེས་བྱ་བ་སེམས་ཅན་ཐམས་ཅད་ཀྱི་སྲེད་པ་ཐམས་ཅད་ཡོངས་སུ་རྫོགས་པར་བྱེད་པར་འགྱུར་རོ། །རྡོ་རྗེ་བཞད་པའི་ཚུལ་གྱིས་ནི། །ཞེས་བྱ་བ་ནི་རྡོ་རྗེ་བཞད་པའི་སྦྱོར་བ་སྟེ། དེའི་དམ་ཚིག་
གི་ཕྱག་རྒྱ་བཅིངས་པས་སོ། །དེས་ཅིར་འགྱུར་ཞེ་ན། སངས་རྒྱས་ཀུན་དང་ལྷན་ཅིག་བཞད། །ཅེས་བྱ་བ་གསུངས་ཏེ། རྡོ་རྗེ་བཞད་པ་དང་འདྲ་བར་འགྱུར་ཞེས་བྱ་བའི་དོན་ཏོ། །ཆོས་ཀྱི་རྡོ་རྗེ་ནི་རྡོ་རྗེ་ཆོས་སོ། །དེའི་ཕྱག་རྒྱ་གང་ཡིན་པ་དེ་ཡང་ཆོས་ཀྱི་རྡོ་རྗེ་སྟེ། ཆོས་ཀྱི་རྡོ་རྗེ་དེ་བཅིང་
པས་རྡོ་རྗེ་ཆོས་དང་འདྲ་བར་འགྱུར་རོ། །རྡོ་རྗེ་རལ་གྲི་ནི་རྡོ་རྗེ་རྣོན་པོ་སྟེ། དེའི་དམ་ཚིག་གི་ཕྱག་རྒྱ་ཡང་རྡོ་རྗེ་རལ་གྲིའོ། །དེ་ཐོགས་པ་ནི་ཡང་དག་པར་བཅིངས་པས་ཉོན་མོངས་པ་ཐམས་ཅད་དེས་གཅོད་དོ་ཞེས་པའོ། །རྡོ་རྗེ་འཁོར་ལོ་ནི་རྡོ་རྗེ་རྒྱུའོ། །དེ་བསྟན་པར་བྱས་པ་ནི། དེའི་དམ་ཚིག་
གི་ཕྱག་རྒྱ་དམ་པོར་བཅིངས་ནས་བསྒོམས་པས་བརྟན་པོར་བསྐྱེད་པའོ། །དེས་ནི། དཀྱིལ་འཁོར་གྱི་ནི་བདག་པོར་འགྱུར། །ཞེས་བྱ་བ་དཀྱིལ་འཁོར་གྱི་བདག་པོ་རྡོ་རྗེ་འཁོར་ལོར་འགྱུར་རོ། །རྡོ་རྗེ་སྨྲ་བའི་དམ་ཚིག་གི་ཕྱག་རྒྱ་བཅིངས་ལ་དེའི་ངོ་བོར་བསྒོམས་པ་ནི་རྡོ་རྗེ་སྨྲ་བའི་སྦྱོར་བའོ། །