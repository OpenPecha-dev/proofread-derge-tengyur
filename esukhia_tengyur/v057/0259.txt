སངས་རྒྱས་ཀྱི་ཕྱག་རྒྱ་རྣམས་ཀྱི་ཕྲེང་བས་དབང་བསྐུར་བའོ། །རྡོ་རྗེའི་རིགས་ལ་ནི་སངས་རྒྱས་ཀྱི་ཕྲེང་བས་ཏེ་དེའི་ཕྲེང་བ་དང་། རྡོ་རྗེའི་ཕྲེང་བས་སོ། །དེ་ཡང་རྡོ་རྗེ་ཏི་རཱི་ནྟི་རིའི་ཕྱག་རྒྱ་དང་། དཔལ་ཧེ་རུ་ཀའི་དམ་ཚིག་གི་ཕྱག་རྒྱས་དབང་བསྐུར་རོ། །འགྲོ་བ་འདུལ་
བའི་དུམ་བུ་ལ་ནི། རྡོ་རྗེ་ཆོས་མའི་ཕྱག་རྒྱས་འོད་དཔག་ཏུ་མེད་པས་དབང་བསྐུར་རོ། །དོན་ཐམས་ཅད་གྲུབ་པའི་དུམ་བུ་ལ་ནི། རྡོ་རྗེ་རིན་པོ་ཆེའི་མྱུ་གུས་རྡོ་རྗེ་རིན་ཆེན་གྱིས་དབང་བསྐུར་རོ། །ལས་ཀྱི་རིགས་ལ་ནི་རྡོ་རྗེ་ལས་ཀྱི་དམ་ཚིག་གི་ཕྱག་རྒྱས་སྣ་ཚོགས་རྡོ་རྗེའི་ཕྲེང་བས་དབང་བསྐུར་
རོ། །ཨོཾ་གྱིས་རང་གི་མཚན་མ་ལག་པར་བཞག་ལ་ཞེས་བྱ་བ་ནི་ཕྲེང་བས་དབང་བསྐུར་པའི་རྗེས་ཐོགས་ལའོ། །དེ་བཞིན་གཤེགས་པའི་དབང་བསྐུར་བ་ལ་ནི། དེ་བཞིན་གཤེགས་པའི་རྡོ་རྗེ་དང་། རྡོ་རྗེ་དྲིལ་བུའོ། །དེ་བཞིན་གཤེགས་པའི་རིགས་ཀྱི་དབང་བསྐུར་བ་ལ་ནི། དང་
པོའི་རྡོ་རྗེ་དྲིལ་བུ་ལའོ། །རྡོ་རྗེ་ཧཱུཾ་མཛད་ཀྱི་རིགས་ལ་ནི། རྡོ་རྗེ་གནོད་སྦྱིན་གྱི་རྡོ་རྗེ་འབར་བ་དང་། རྡོ་རྗེ་དྲིལ་བུ་འབར་བའོ། །པདྨའི་རིགས་འགྲོ་བ་འདུལ་བའི་དུམ་བུ་ལ་ནི། རྡོ་རྗེ་པདྨ་དང་། རྡོ་རྗེ་པདྨའི་དྲིལ་བུའོ། །ནོར་བུའི་རིགས་དོན་ཐམས་ཅད་གྲུབ་པའི་དུམ་བུ་ལ་ནི། རྡོ་རྗེ་རིན་པོ་
ཆེ་དང་། དྲིལ་བུ་རྡོ་རྗེ་རིན་པོ་ཆེའོ། །ལས་ཀྱི་རིགས་ལ་ནི་རྩེ་མོ་བཅུ་གཉིས་པ་སྣ་ཚོགས་རྡོ་རྗེ་དང་། དེའི་དྲིལ་བུའོ། །ཕྱིའི་རྡོ་རྗེའི་རིགས་རྣམས་ཀྱི་ནི་རྡོ་རྗེ་རྩེ་གསུམ་པ་དང་། དེས་མཚན་པའི་རྡོ་རྗེ་དྲིལ་བུ་སྟེ། འདི་དག་ནི་རང་གི་མཚན་མ་སྟེ། དེ་དག་ནི། སངས་རྒྱས་རྣམས་ཀྱི་རྡོ་རྗེའི་དབང་། །
དི་རིང་ཁྱོད་ལ་བསྐུར་བར་འགྱུར། །སངས་རྒྱས་ཀུན་གྱིས་རབ་གྲུབ་ཕྱིར། །རྡོ་རྗེ་འདི་ནི་ཁྱོད་ཀྱིས་ལོང་། །ཨོཾ་བཛྲ་ཨ་དྷི་པ་ཏི་སྟྭཾ་ཨ་བྷི་ཥིཉྩཱ་མི་ཏིཥྛ་བཛྲ་ས་མ་ཡ་སྟྭཾ་ཞེས་བྱ་བ་འདིས་ལག་པར་སྦྱིན་པར་བྱའོ། །བྱང་ཆུབ་སེམས་གང་དེ་རྡོ་རྗེ། །ཤེས་རབ་དྲིལ་བུ་ཞེས་བཤད་དོ། །ཞེས་གསུངས་
པས་ན། རྡོ་རྗེའི་དབང་བསྐུར་བས་ནི་རྡོ་རྗེ་ཡེ་ཤེས་ཀྱི་དབང་བསྐུར་བ་གསུངས་པ་ཡིན་ནོ། །སངས་རྒྱས་ཀུན་དུ་ཞེས་བྱ་བ་ནི། རྡོ་རྗེའི་དབང་བསྐུར་བ་འདི་ནི་བྱང་ཆུབ་ཀྱི་སེམས་ཀྱི་རང་བཞིན་ཡིན་པས། རྡོ་རྗེ་འདི་ནི་སངས་རྒྱས་ཐམས་ཅད་ཉིད་ཡིན་ནོ། །རབ་གྲུབ་ཕྱིར། རྡོ་རྗེ་འདི་ནི་ཁྱོད་ཀྱིས་ལོང་། །