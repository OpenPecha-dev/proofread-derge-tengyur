བའི་ཕྱིར་གསུངས་སོ། །ཇི་ལྟར་འདོད་པའི་ཆོ་ག་བཞིན་བྱས་ན། །ཞེས་བྱ་བ་ནི། ཇི་སྐད་དུ་བསྟན་པའི་ཆོ་ག་འདི་རྣམས་ཀྱི་ནང་ནས། གང་ཞིག་གང་ལ་སྲེད་པ་དེ་ལ་ཆོ་ག་དེ་ཉིད་ཀྱིས་བྱས་ན་དངོས་གྲུབ་ཐམས་ཅད་འགྲུབ་པར་འགྱུར་རོ། །རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་ཆོ་ག་རྒྱས་
པ་ཇི་ལྟ་བ་བཞིན་བྱའོ་ཞེས་བྱ་བ་ནི། དེ་ནས་ཅི་ཁྱོད་དོན་འབྱུང་བའི་དངོས་གྲུབ་ཀྱི་ཡེ་ཤེས་དང་། རྫུ་འཕྲུལ་གྱི་དོན་དངོས་གྲུབ་ཀྱི་ཡེ་ཤེས་དང་ཞེས་བྱ་བ་ནས་བརྩམས་ཏེ། གཤེགས་སུ་གསོལ་བའི་བར་གྱི་ཆོ་ག་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ཇི་ལྟ་བ་བཞིན་འདིར་ཡང་དེ་བཞིན་དུ་
བྱའོ། །རྡོ་རྗེ་སེམས་དཔས་གསུངས་པའི་རྟོགས་པ་སངས་རྒྱས་ཀྱི་གསུང་ཉིད་ཡིན་པར་བསྟན་པའི་ཕྱིར་དང་། དཀྱིལ་འཁོར་གཤེགས་སུ་གསོལ་ཞིང་ཉེ་བར་བསྡུ་བར་བྱས་ནས། སློབ་དཔོན་གྱིས་རང་གི་སྙིང་གར་གནས་པའི་རྡོ་རྗེ་སེམས་དཔའ་ལ་ལེགས་སོ་ཞེས་བྱ་བས་
མཉེས་པར་བྱའོ་ཞེས་བསྟན་པར་བྱ་བའི་ཕྱིར། དེ་ནས་ཞེས་བྱ་བ་ལ་སོགས་པ་གསུངས་ཏེ། ཡང་དེ་བཞིན་གཤེགས་པ་ཐམས་ཅད་འདུས་ནས་ཞེས་བྱ་བ་ལ་ཡང་ཞེས་བྱ་བའི་སྒྲ་ནི་སླར་ཡང་ཞེས་བྱ་བའི་དོན་ཏོ། །དཀྱིལ་འཁོར་བྲི་བའི་ཕྱིར་གསོལ་བ་བཏབ་ཅིང་འདུས་པར་
མཛད་ནས། ད་ནི་དེ་སྐད་དུ་བཤད་པའི་དོན་གཉིས་པོ་རྫོགས་པར་བྱ་བའི་ཕྱིར་རོ། །དེ་བཞིན་གཤེགས་པ་ཐམས་ཅད་ཀྱི་གཙོ་བོ་ནི་རྣམ་པར་སྣང་མཛད་ཆེན་པོའི་རང་བཞིན་ཡིན་པའི་ཕྱིར་རོ། །དེ་ཉིད་ཀྱིས་ན་བྱང་ཆུབ་ཀྱི་སེམས་ཆེན་པོ་ནི་རྡོ་རྗེ་སེམས་དཔའོ། །སྟོང་པ་ཉིད་
སྟོན་པར་བྱེད་པའི་རྡོ་རྗེ་རྩེ་ལྔ་དེའི་ཕྱག་ན་མངའ་བས་ན་ཕྱག་ན་རྡོ་རྗེ་ཆེན་པོའོ། །དེ་ལ་རྡོ་རྗེ་དགྱེས་པའི་ལེགས་སོ་ཞེས་བྱ་བའི་ཕྱག་རྒྱ་སྙིང་པོ་འདི་ཞེས་བྱ་བ་ཐུགས་ལ་གནས་པས་སོ། །ད་ནི་སྙིང་པོ་སྟོན་ཏེ། ལེགས་སོ་རྡོ་རྗེ་སེམས་དཔའ་ཁྱོད། །ཅེས་བྱ་བ་ནི་གང་རྡོ་རྗེ་སེམས་དཔའི་
ཚུལ་གྱིས་བསྟན་པ་དེ་ནི་ཁྱེད་ལེགས་སོ། །དེ་བཞིན་དུ་གང་རྡོ་རྗེ་རིན་ཆེན་དང་། ཆོས་དང་ལས་ཀྱི་ཚུལ་གྱིས་བཤད་པ་དེ་ཁྱེད་ལེགས་སོ། །གང་གི་ཕྱིར་ཐམས་ཅད་ལེགས་ཤིང་མཛེས་པ་ཉིད་ཡིན་པས་ན་མདོ་སྡེ་འདི་ནི་ལེགས་པར་བཤད་པ་ཡིན་ཏེ། སྒྲོ་བཏགས་པ་དང་། སྐུར་