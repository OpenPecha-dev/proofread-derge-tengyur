གནས་པར་འགྱུར་རོ་ཞེས་བྱ་བ་ནི་རང་གི་རིགས་ཀྱི་མཚན་མའི་ཁྱད་པར་གྱི་གཟུགས་ཀྱིས་བབས་ཤིང་ཡང་དག་པར་ཀུན་དུ་ཞུགས་ནས་གྲོགས་པོ་ཉིད་དུ་ཉེ་བར་གནས་པར་འགྱུར་ཏེ། གྲོགས་པོ་དང་འདྲ་བར་དགོས་པ་ཐམས་ཅད་བྱེད་ཅིང་སྒྲུབ་པ་པོ་གང་འདོད་པ་དེ་རྫོགས་
པར་བྱེད་དོ་ཞེས་བྱ་བའི་ཐ་ཚིག་གོ། །དེ་ནས་ཏིཥྛ་བཛྲ་ཞེས་བྱ་བ་ལ་སོགས་པས་དབབ་པ་བརྟན་པར་བྱས་ནས། བཛྲ་མུཥྚི་ཞེས་བྱ་བས་རྡོ་རྗེ་ཁུ་ཚུར་གྱི་དམ་ཚིག་གི་ཕྱག་རྒྱ་བཅིངས་ནས། བཛྲ་སནྡྷི་ཞེས་བརྗོད་པར་བྱའོ། །དེ་ནས་ཕྱག་རྒྱ་བཅིངས་པ་ཐམས་ཅད་འགྲུབ་
པར་འགྱུར་ཏེ། གང་གི་ཕྱིར་རྒྱུད་འདི་ཉིད་ལས། །རྡོ་རྗེ་ཁུ་ཚུར་དམ་བཅིངས་པས། །ཕྱག་རྒྱ་ཐམས་ཅད་དབང་དུ་འགྱུར། །ཞེས་བསྟན་པ་ཡིན་ནོ། །དེ་ནས་སྡིག་པ་དྲལ་བའི་ཕྱག་རྒྱས་སྡིག་པ་ཟད་པར་བྱས་ནས། དེ་བཞིན་གཤེགས་པའི་ཟློས་པ་པོས་ནི་སེམས་སོ་སོར་
རྟོགས་པ་ལ་སོགས་པའི་ཚུལ་གྱིས་མངོན་པར་བྱང་ཆུབ་པ་ལྔའི་རིམ་པ་བསྒོམ་པར་བྱའོ། །རྡོ་རྗེ་སེམས་དཔའ་ལ་སོགས་པའི་ཟློས་པ་པོས་སྡིག་པ་ཟད་པའི་རྗེས་ཐོགས་ལ་ཕྱག་རྒྱའི་དམ་ཚིག་སེམས་དཔའ་ཆེན་པོ་བསྒོམ་པར་བྱའོ་ཞེས་བསྟན་པར་བྱ་བའི་ཕྱིར། དེ་ནས་
ཕྱག་རྒྱའི་དམ་ཚིག་གི་སེམས་དཔའ་ཆེན་པོ་རྗེས་སུ་དྲན་པར་བྱ་སྟེ་ཞེས་བྱ་བ་གསུངས་ཏེ། ཕྱག་རྒྱ་རྣམས་ཀྱི་དམ་ཚིག་ཡིན་པས་ན་ཕྱག་རྒྱའི་དམ་ཚིག་སྟེ། དམ་ཚིག་གི་ཕྱག་རྒྱ་དང་ལས་ཀྱི་ཕྱག་རྒྱ་རྣམས་བསྐྱེད་པའི་རྒྱུ་ཞེས་བྱ་བའི་ཐ་ཚིག་གོ། །དམ་ཚིག་ཀྱང་ཡིན་ལ་
སེམས་དཔའ་ཡང་ཡིན་པས་ན། ཕྱག་རྒྱའི་དམ་ཚིག་གི་སེམས་དཔའ་ཆེན་པོ་སྟེ། ཆོས་ཀྱི་དབྱིངས་ཀྱི་མཚན་ཉིད་རྣམ་པར་སྣང་མཛད་ཆེན་པོའོ། །དེ་རྗེས་སུ་དྲན་པ་ནི་བསྒོམ་པའོ། །དེ་རྣམ་པར་བསྒོམ་པ་ནི་འདི་ཡིན་ཏེ། ཐོག་མཐའ་མེད་པའི་སེམས་དཔའ་ནི། །ནམ་
མཁའ་སྐྱེ་བའི་མཚན་ཉིད་ཡིན། །ཀུན་ཏུ་བཟང་པོ་ཀུན་བདག་ཉིད། །འདོད་པ་ཀུན་དང་འགྲོ་བའི་བདག །སེམས་ཅན་ཀུན་གྱི་སེམས་གང་ཡིན། །བསྟན་ཕྱིར་སེམས་དཔའ་ཞེས་བཤད་དོ། །མཉམ་པར་གཞག་པས་ཏིང་ངེ་འཛིན། །སེམས་དཔའ་ལས་ནི་རྡོ་རྗེར་