རྡོ་རྗེ་སེམས་དཔའ་ལ་སོགས་པའི་རྣལ་འབྱོར་གྱིས་འདུག་ལ། རང་བཞིན་གྱིས་འོད་གསལ་བའི་ཡེ་ཤེས་དབབ་པས་སྡུག་བསྔལ་ཐམས་ཅད་བསལ་བར་བྱ་བའི་ཕྱིར། བཛྲ་ཧ་ར་ཧཱུཾ་ཞེས་ཟློས་ཤིང་དེ་བཞིན་དུ་ཞུགས་ལ། དེའི་སྙིང་གར་གནས་ནས་ལུས་ཐམས་ཅད་
ཁྱབ་པར་བྱས་ལ། བཛྲ་ཧ་ར་ཧཾ་ཞེས་བརྗོད་དེ། སོར་མོ་ཐམས་ཅད་མཉམ་པར་གཞག་པའི་རྡོ་རྗེ་བསྡམས་པས་དགྲོལ་བར་བྱའོ། །དེ་ནས་རྡོ་རྗེ་སེམས་དཔའ་ལ་སོགས་པའི་ཕྱག་རྒྱ་ཆེན་པོ་བཅིངས་ལ་སེམས་མ་རྡོ་རྗེ་མ་ལ་སོགས་པ་དང་། བདག་ཉིད་གཅིག་ཏུ་གྱུར་པར་
བྱས་ནས། སཏྭ་བཛྲི་ཞེས་བྱ་བ་ལ་སོགས་པ་མཚན་ཐོག་ཐག་ཟློས་ཤིང་། ཇི་སྲིད་དེའི་གཟུགས་སུ་བདག་ཉིད་མངོན་སུམ་དུ་མཐོང་བར་གྱུར་པ་དེ་སྲིད་ཀྱི་བར་དུ་བསྒོམ་པར་བྱའོ། །དེ་ནས་སྐད་ཅིག་མ་དེ་ཉིད་ལ་དཔལ་རྡོ་རྗེ་སེམས་དཔའ་ལ་སོགས་པའི་དངོས་གྲུབ་འགྲུབ་པར་
འགྱུར་རོ། །འདིས་ནི་གང་གི་ཚེ་གསང་བའི་ལྷ་མོ་རྟོགས་པར་གྱུར་པ་དེའི་རིགས་ཀྱི་ལྷ་མོ་ཡིན་ནོ་ཞེས་དོན་འདིས་སྟོན་ཏོ། །ཡང་གང་གི་ཚེ་བསྒྲུབ་པར་བྱ་བ་རྣམ་པར་སྣང་མཛད་ལ་སོགས་པ་ལྷ་མོ་ཡིན་པར་གྱུར་ན། སེམས་བརྟགས་པ་ནས་བརྩམས་ནས་ནི། །རྡོ་རྗེ་དབྱིངས་
ཞེས་རྗོད་བྱེད་ཅིང་། །ཞེས་བྱ་བ་ལ་སོགས་པས་རྣམ་པར་སྣང་མཛད་ལ་སོགས་པའི་རྣལ་འབྱོར་བྱས་ནས། ཇི་སྲིད་རྒྱུད་ཕྱི་མ་ལས་གསུངས་པའི་མཚན་མ་ཐོབ་པར་གྱུར་པ་དེ་སྲིད་ཀྱི་བར་དུ་བསྒོམ་པར་བྱའོ། །དེ་ནས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ཉིད་ཇི་ལྟ་བ་བཞིན་དུ་
མདུན་དུ་བཞག་ལ་མཆོད་པ་ཐམས་ཅད་ཀྱིས་ཡང་དག་པར་མཆོད་དེ། ཟླ་བ་ཉ་ལ་ཉི་མ་ནུབ་པའི་དུས་སུ་རྡོ་རྗེ་དབྱིངས་ཀྱི་དབང་ཕྱུག་མའི་ཕྱག་རྒྱ་ཆེན་པོ་བཅིངས་ལ། བཛྲ་པཱ་ཤ་ཧོཿཞེས་ཟློས་ཤིང་ཡིད་ཀྱིས་མི་བསྐྱོད་པའི་ཐུགས་ཀར་གནས་ལ། ལྷ་མོ་རྡོ་རྗེ་དབྱིངས་ཀྱི་དབང་
ཕྱུག་མའི་སྐུར་བདག་ཉིད་བསྒོམ་པར་བྱའོ། །དེ་ནས་ཚུལ་དེ་ཉིད་ཀྱིས་མི་བསྐྱོད་པའི་ཐུགས་ཀ་ནས་ཕྱུང་ལ། སྔར་བཤད་པའི་དབང་དུ་བྱ་བའི་ཕྱག་རྒྱ་བཅིངས་ཏེ། བཛྲ་པཱ་ཤ་ཧོཿཞེས་ཟློས་ཤིང་དེ་བཞིན་དུ་རྣམ་པར་སྣང་མཛད་ཀྱི་གསང་བའི་ཕྱོགས་ནས་རྣམ་པར་སྣང་མཛད་