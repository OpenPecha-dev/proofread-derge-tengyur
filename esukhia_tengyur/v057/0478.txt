ནི་ཁྱོད་ལ་རག་ལུས་ཏེ་བྱ་བ་ནི། ངེས་པར་གཟུང་བའམ། ཐ་དད་པའི་རིམ་པ་སྟེ་ཁྱོད་ལ་རག་ལུས་པའོ། །ཀུན་གཟིགས་ཡབ་ནི་སངས་རྒྱས་རྣམས་སྐྱེད་པར་མཛད་པའོ། །བྱང་ཆུབ་ཀྱི་སེམས་གོམས་པའི་སྟོབས་ཀྱིས་བྱུང་བ་དང་ནི་འབྱུང་འགྱུར་བའོ། །ཐོག་མ་དང་ཐ་མ་མེད་པར་
དེ་བཞིན་གཤེགས་པ་ཁྱོད་ཀྱིས་བསྒྲུབས་ཤིང་བསྟེན་པའོ། །འདི་ཡིས་ཞེས་བྱ་བ་བཤད་མ་ཐག་པའི་བསྟོད་པ་བསྟན་པའོ། །ནི་ཞེས་བྱ་བ་ནི་ངེས་པར་གཟུང་བའམ་ཐ་དད་པའི་རིམ་པ་ཉིད་དུའོ། །རབ་ཏུ་མོས་པས་ཞེས་བྱ་བ་ནི། རབ་ཏུ་མོས་པ་འབའ་ཞིག་གིས་མ་ཡིན་གྱི་ཀླུ་བདུན་དང་
ལྷན་ཅིག་པའི་བསྟོད་པ་བྱས་ཤིང་བསྟོད་པའོ། །གླུར་བླང་གང་ཞིག་སྟོད་བྱེད་པ། །གང་ཞིག་གླུར་བླངས་པའི་བསྟོད་པ་བྱེད་པ་དེ་ནི་རྡོ་རྗེ་འཛིན་འདྲར་འགྱུར་རོ། །དེ་ལྟར་ཡང་དག་པར་འགྱུར་བའི་ཡོན་ཏན་བརྗོད་པའི་སྒོ་ནས་བསྟོད་པ་བྱས་པས་སེམས་ཅན་ཐམས་ཅད་ལ་ཕན་པའི་དོན་
དུ། རང་གི་རིགས་ནི་བསྐྱེད་པར་མཛོད། །ཅེས་དེ་བཞིན་གཤེགས་པ་ཐམས་ཅད་ཀྱི་དོན་དུ་གཉེར་བ་ཡིན་ནོ། །མགོན་པོ་ཁྱོད་ལ་གསོལ་བ་ནི། །ཞེས་བྱ་བ་ནི། བསྙེན་བཀུར་སྔོན་དུ་འགྲོ་བའི་དོན་དུ་གཉེར་བ་ནི་དེ་ཉིད་འདིར་གནང་བ་སྟེར་བའི་མཚན་ཉིད་ཀྱི་བརྡར་ཤེས་པར་བྱ་བ་ཡིན་ནོ། །
ཐམས་ཅད་སྐྱོབ་པ་དང་སེམས་ཅན་སྒྲོལ་བས་ན་མགོན་པོའོ། །དེ་བཞིན་གཤེགས་པ་ཐམས་ཅད་རང་རང་གི་ངོ་བོས་བཞུགས་པ་ལ། དགུག་པ་དང་། གཞུག་པ་དང་། བཅིང་བ་དང་། དབང་དུ་བྱས་ནས། རང་གི་ཕྲིན་ལས་ལ་སྦྱོར་བས་ན་མངའ་མཛད་པའོ། །དོན་ནི་དོན་ཏེ་དགོས་པ་
ཞེས་བྱ་བའི་ཐ་ཚིག་གོ། །དོན་ཀུན་ནི་སེམས་ཅན་གྱི་དོན་ཏེ། སེམས་ཅན་ཀུན་དོན་ནོ། །སེམས་ཅན་གྱི་དོན་ཐམས་ཅད་ནི་སེམས་ཅན་གྱི་དོན་གྱི་འབྲས་བུའི་ཕྱིར། རང་གི་རིགས་ནི་བསྐྱེད་པར་མཛོད། །ཅེས་གསོལ་བ་འདེབས་པའོ། །དེ་ལྟར་མཚན་བརྒྱ་རྩ་བརྒྱད་པའི་བསྟོད་པ་སྔོན་དུ་འགྲོ་བའི་དེ་བཞིན་
གཤེགས་པ་ཐམས་ཅད་ཀྱི་དམ་ཚིག་གི་ཕྱག་རྒྱ་བསྟན་པའི་མཚན་ཉིད་ཀྱི་ཕྱིར་གསོལ་བ་བཏབ་ནས། ད་ནི་དད་པའི་མཚན་ཉིད་ཀྱི་རྗེས་སུ་འབྲངས་ནས་དམ་ཚིག་གི་ཕྱག་རྒྱའི་དབྱེ་བའི་མཚན་ཉིད་ནི། དེ་ནས་ཞེས་བྱ་བ་ལ་སོགས་པ་གསུངས་ཏེ། དེ་ནས་ཞེས་བྱ་བ་ནི་དེ་མ་ཐག་པའི་དོན་ཏེ། གསོལ་བ་བཏབ་