པ་བཅོམ་ལྡན་འདས་རྡོ་རྗེ་ཧཱུཾ་མཛད་ཀྱི་འབར་བའི་རྡོ་རྗེ་རྣོན་པོ་དེ་ནི་རྡོ་རྗེ་རིགས་ཀྱི་རང་གི་མཚན་མ་དེ་ཉིད་ཡིན་ནོ་ཞེས་བྱ་བའི་དོན་དུ་བཤད་དོ། །ཇི་སྐད་དུ་བཤད་པའི་ཆོ་གས་ཉི་མ་འཆར་ཀར་དཀྱིལ་འཁོར་ཐིག་བཏབ་ལ། མིག་གཡས་པ་དང་གཡོན་པར་ཡི་གེ་ཧི་ལས་ཉི་མ་དང་
ཟླ་བ་བསྐྱེད་ལ། ཁྲོ་བོའི་ལྟ་བས་ཀུན་ནས་བལྟས་ཏེ་སྒོ་རྣམས་དབྱེ་བར་བྱའོ། །ཨོཾ་བཛྲ་ཙི་ཏྲ་ས་མ་ཡ་ཧཱུཾ་ཞེས་བྱ་བས། འདིའི་ཕྱག་རྒྱ་དང་བཅས་པས། ཚོན་སྣ་ལྔ་ལ་ལན་བདུན་གྱི་བར་དུ་བཟླས་ལ། ཡི་གེ་ཧིས་སྦར་བར་བྱའོ། །ཡང་ཨོཾ་བཛྲ་ཙི་ཏྲ་ས་མ་ཡ་ཧཱུཾ་ཞེས་བརྗོད་ཅིང་། རྡོ་རྗེ་
དྲིལ་བུ་བཟུང་བའི་གཡོན་པའི་ཁྲོ་བོའི་ཁུ་ཚུར་གྱིས་དབང་ལྡན་ནས་བརྩམས་ཏེ། གཡས་ཕྱོགས་ནས་བྲི་བ་དང་། ཕྱི་ནས་ནི་ཅི་བདེ་བར་བྱའོ། །རིམ་པ་ནི་འདི་ཡིན་ཏེ། སྔོན་པོ་དང་། སེར་པོ་དང་། དམར་པོ་དང་། ལྗང་གུ་དང་། ཐམས་ཅད་ཀྱི་ནང་དུ་དཀར་པོར་བྱའོ། །བཅོམ་ལྡན་
འདས་རྣམ་པར་སྣང་མཛད་ཀྱི་ས་གཞི་ནི་ཁ་དོག་དཀར་པོ་རྡོ་རྗེ་ཧཱུཾ་མཛད་ཀྱི་ཁ་དོག་སྔོན་པོ། རིན་ཆེན་འབྱུང་ལྡན་གྱི་ཁ་དོག་སེར་པོ། ཆོས་ཀྱི་ཧཱུཾ་མཛད་ཀྱི་ཁ་དོག་དམར་པོ། ལས་ཀྱི་ཧཱུཾ་མཛད་ཀྱི་ཁ་དོག་ལྗང་གུའོ། །དེ་སྐད་དུ་ཡང་། ཤར་ཕྱོགས་སུ་ནི་སྔོན་པོ་ཆེ། །ལྷོར་ནི་སེར་པོ་དང་
ལྡན་པ། །ནུབ་ཀྱི་ཆ་ནི་དམར་པོ་སྟེ། །བྱང་ནི་ལྗང་གུ་དང་ལྡན་པ། །དབུས་ཀྱི་ཆ་ཡི་ས་ཉིད་ནི། །ཤེལ་ལྟར་སྣང་བ་བླ་ན་མེད། །ཅེས་གསུངས་སོ། །དེ་ལ་རྣམ་པར་སྣང་མཛད་ཀྱི་དཀྱིལ་འཁོར་ཟླུམ་པོ་རྡོ་རྗེའི་ཕྲེང་བས་བསྐོར་བ་བྱས་ལ། དེ་ལ་རྣམ་པར་སྣང་མཛད་དང་། རྡོ་རྗེ་སེམས་
མ་དང་། རིན་ཆེན་མ་དང་། ཆོས་མ་དང་། རྡོ་རྗེ་ལས་མ་རྣམས་ཀྱི་གདན་རྣམས་ཀྱང་བྲི་བར་བྱའོ། །དེ་ལྟར་རྡོ་རྗེ་ཧཱུཾ་མཛད་ཀྱི་དཀྱིལ་འཁོར་ཟླུམ་པོར་བྱས་ལ། དེ་ལ་རྡོ་རྗེ་ཧཱུཾ་མཛད་དང་། རྡོ་རྗེ་སེམས་མ་དང་། རྒྱལ་པོ་དང་། ཆགས་པ་དང་། ཁྲོ་བོ་ལེགས་པ་རྣམས་ཀྱི་གདན་ཡང་བྲི་བར་
བྱའོ། །དེ་བཞིན་དུ་རིན་ཆེན་ཧཱུཾ་མཛད་དང་། ཆོས་ཀྱི་ཧཱུཾ་མཛད་དང་། ལས་ཀྱི་ཧཱུཾ་མཛད་ཀྱི་དཀྱིལ་འཁོར་ཟླུམ་པོར་བྱས་ལ། དེ་རྣམས་ལ་གདན་ལྔ་ལྔ་བྲི་བར་བྱའོ། །སྒེག་མོ་ལ་སོགས་པ་མཆོད་པ་རྣམ་པ་བརྒྱད་ཀྱི་གནས་རྣམས་སུ་ཟླུམ་པོར་བྱས་ལ། ཟླ་བའི་དཀྱིལ་འཁོར་ལྔ་ལྔ་བྱས་ལ།