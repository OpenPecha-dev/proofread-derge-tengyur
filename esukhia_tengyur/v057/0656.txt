ཞེས་བྱ་བ་ནི་བཅོམ་ལྡན་འདས་རྡོ་རྗེ་སེམས་དཔའི་གཙུག་ཏོར་རོ། །དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་ནས་འདི་བྱུང་ངོ་ཞེས་བྱ་བ་ནི་ངེས་པར་ཕྱུང་བའོ། །ཡང་འདི་སྐད་སྟོན་པ་ཡིན་ཏེ། སེམས་དཔའི་གཙུག་ཏོར་གྱིས་བདག་ཉིད་སྲུང་བ་བྱས་ལ། ཡང་འབར་བའི་འཁོར་ལོའི་ཕྱག་
གིས་གཙུག་ཏོར་གཟི་བརྗིད་ཀྱི་ཕུང་པོ་བསྒྲུབས་ལ་གཞག་པར་བྱ་སྟེ་ཕྱིས་འཇིག་རྟེན་པའི་འཁོར་ལོ་ལ་བཀའ་བསྒོ་བ་བྱའོ། །དེ་ལྟར་རྡོ་རྗེ་སེམས་དཔས་གཙུག་ཏོར་དང་གཟི་བརྗིད་ཕུང་པོའི་ཕྱག་རྒྱ་དང་སྔགས་དག་གིས་བདག་ཉིད་སྲུང་བ་བྱས་ནས། ད་ནི་དེ་ནས་བྱང་ཆུབ་སེམས་དཔའ་ཆེན་པོ་
ཕྱག་ན་རྡོ་རྗེས་རང་གི་རིག་པ་དམ་པ་འདི་གསུངས་སོ་ཞེས་བྱ་བ་ནས། ཨོཾ་བཛྲ་ས་མ་ཡ་ཀརྨ་ས་དྷ་ཡ་ཀྲྀཏ། འདི་ཞེས་བྱ་བའི་བར་དུ་འཇིག་རྟེན་པའི་འཁོར་ལོའི་དཀྱིལ་འཁོར་ཆེན་པོའི་ལྷ་རྣམས་སྤྲུལ་པ་བཤད་པ་ཡིན་ནོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཅེས་བྱ་
བ་ནས། ས་ད་ཀྲྀཏ་ཅེས་བྱ་བའི་བར་དུ་འཇིག་རྟེན་གསུམ་གྱི་འཁོར་ལོ་ཆེན་པོའི་དཀྱིལ་འཁོར་རྒྱལ་པོ་མཆོག་ཅེས་བྱ་བའི་ཏིང་ངེ་འཛིན་གཉིས་པ་བསྟན་པ་ཡིན་<ན,ནོ>། །དེ་ནས་བསྡུ་བ་བྱས་ལ་བྱིན་གྱིས་བརླབས་པ་ནས་བརྩམས་པ་ནི། འཇིག་རྟེན་གསུམ་གྱི་འཁོར་ལོ་ཆེན་པོའི་ལས་ཀྱི་
མཆོག་ཅེས་བྱ་བའི་ཏིང་ངེ་འཛིན་གསུམ་པ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་བཤད་པའི་ཚུལ་དུ་འདིར་ཡང་ཤེས་པར་བྱའོ། །འཇིག་རྟེན་པའི་འཁོར་ལོའི་དཀྱིལ་འཁོར་ཆེན་པོར་དམ་ཚིག་དང་དབང་བསྐུར་བ་ཐོབ་པས་དེ་ལས་བཤད་པའི་དངོས་གྲུབ་རྣམས་བསྒྲུབ་པར་བྱའོ་ཞེས་བསྟན་
པའི་ཕྱིར་རོ། །དེ་ནས་བཅོམ་ལྡན་འདས་ཕྱག་ན་རྡོ་རྗེ་ཞེས་བྱ་བ་ལ་སོགས་པས་སློབ་དཔོན་གྱི་ལས་ཀྱི་ཆོ་ག་དང་སློབ་མ་འཇུག་པའི་ཆོ་ག་རྒྱས་པ་གསུངས་པ་ཡིན་ནོ། །དེ་ནས་ཞེས་བྱ་བ་ནི་སྐབས་སུ་བབ་པ་སྟེ། རྡོ་རྗེའི་རིགས་ཐམས་ཅད་ནི་འཇིག་རྟེན་དང་འཇིག་རྟེན་ལས་འདས་པ་རྣམས་སོ། །དེ་དག་
གི་དཀྱིལ་འཁོར་ནི་འཇིག་རྟེན་གསུམ་གྱི་འཁོར་ལོ་ཕྱག་རྒྱ་ཆེན་པོའི་གཙོ་བོར་གྱུར་པ་འདི་བསྟན་པའོ། །དེ་ནས་ཞེས་བྱ་བ་ནི་དེ་མ་ཐག་པ་སྟེ། འཇིག་རྟེན་གསུམ་གྱི་དཀྱིལ་འཁོར་ཆེན་པོ་བསྒོམ་པའི་མཚན་མ་ཐོབ་པ་དེའི་རྗེས་ཐོགས་ཉིད་ལའོ། །དེ་ནས་ནི་རྒྱུ་དེའི་ཕྱིར་ཞེས་བྱ་བའི་དོན་