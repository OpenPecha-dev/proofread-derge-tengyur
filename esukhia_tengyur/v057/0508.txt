དོན་ཡོད་གྲུབ་པའི་གནས་སུ་ནམ་མཁའ་ལྡིང་གི་གདན་བསམ་པར་བྱ་བ་དང་། སེང་གེའི་གདན་ལ་སོགས་པ་དེ་རྣམས་ལ་ཡི་གེ་ཧྲཱིཿལས་པདྨ་དེ་རྣམས་ཀྱི་སྟེང་དུ་ཡི་གེ་ཨ་ལས་ཟླ་བའི་དཀྱིལ་འཁོར་བསྐྱེད་པར་བྱའོ། །དེ་ནས་བདག་ཉིད་ནམ་མཁའི་ཕྱོགས་ནས་སེང་གེའི་གདན་གྱི་སྟེང་དུ་ཡིད་ཀྱིས་བབས་ཏེ།
ཏིང་ངེ་འཛིན་རྣམ་གསུམ་བསྒོམ་པར་བྱའོ། །དེ་ནས་བསྡུ་བ་སྔོན་དུ་འགྲོ་བའི་ཆོ་ག་ཐམས་ཅད་སྤྱད་ལ། ཉིན་རེ་ཞིང་ཐུན་བཞིའི་སྦྱོར་བས་ཟླ་བ་དྲུག་གམ། ལོ་གཅིག་གི་བར་དུ་ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོ་བསྒོམ་པར་བྱ་བའམ། རྣལ་འབྱོར་ཆེན་པོ་ཙམ་བྱས་ལ། །འཆད་
པར་འགྱུར་བའི་ཕྱག་རྒྱ་བཞི་པའི་དཀྱིལ་འཁོར་གྱི་ཆོ་གས་རང་གི་སྙིང་གར་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོ་ཇི་སྲིད་མངོན་སུམ་དུ་གྱུར་པ་དེ་སྲིད་དུ་བསྒོམ་པར་བྱ་བའམ། བསྒོམ་པར་མི་ནུས་པ་དེས་ནི་ཉིན་རེ་ཞིང་རྣལ་འབྱོར་ཆེན་པོ་ལན་ཅིག་བྱས་ལ། དེ་སྲིད་དུ་དཀྱིལ་འཁོར་
པ་ཐམས་ཅད་ཀྱི་སྔགས་བཟླས་པ་བྱེད་པ་དེ་སྲིད་ཀྱི་ཚེ། རེ་རེ་ཞིང་བཟླས་པའི་གྲངས་འབུམ་རྫོགས་པར་བྱའོ། །དེ་ནས་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོ་ཏིང་ངེ་འཛིན་གསུམ་ནས་བརྩམས་ནས། ཞག་བདུན་གྱི་བར་དུ་བསྒོམ་པར་བྱའོ། །དེ་ལྟར་སྔོན་དུ་བསྙེན་པ་
བྱས་ནས། དེ་ནས་ཇི་སྐད་གསུངས་པའི་ས་སྦྱང་བ་དང་། ས་གཟུང་བ་དང་། ཁང་པ་བརྩེགས་མར་ཆུད་པ་དང་། དཀྱིལ་འཁོར་གྱི་ས་གཞི་ཇི་སྐད་བཤད་པ་བཞིན་བྱས་ནས། ཁྲུས་བྱས་ཤིང་གདོང་དྲི་ཞིམ་པོས་བྱུགས་ལ། མེ་ཏོག་གི་ཕྲེང་བ་གདགས་ཤིང་། ཤིན་ཏུ་སྔོ་བའི་གོས་ཀྱིས་སྟོད་
གཡོགས་དང་། སྨད་གཡོགས་དང་། ཟེའུ་ཀ་བཅིངས་ནས། དཔལ་རྡོ་རྗེའི་རིགས་སུ་བཤད་པའི་ཅོད་པན་དང་། ལག་གདུབ་དང་། རྣ་རྒྱན་དང་། དཔུང་རྒྱན་དང་། དེ་བཞིན་གཤེགས་པའི་ཕྲེང་བ་ལ་སོགས་པའི་རྒྱན་ཐམས་ཅད་ཀྱིས་བདག་ཉིད་བརྒྱན་པར་བྱས་ལ། སྔར་བཤད་པའི་ཆོ་ག་
ཐམས་ཅད་རྗེས་སུ་སྤྱད་ནས། རྣལ་འབྱོར་ཆེན་པོ་ནས་བརྩམས་ཏེ། སྔར་བཤད་པའི་ཆོ་གས་རི་རབ་ཀྱི་བར་དུ་བསྐྱེད་ལ། རྡོ་རྗེ་རྒྱུའི་ལས་ཀྱི་ཕྱག་རྒྱས་ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོ་དེ་རི་རབ་ཀྱི་རྩེ་མོར་བསྐྱོད་དེ། སེང་གེའི་གདན་ལ་སོགས་པ་གདན་ཐམས་ཅད་བསྐྱེད་ནས།