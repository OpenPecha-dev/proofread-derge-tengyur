ཀྱིས་གདུག་པ་འདུལ་བའི་ཐབས་གང་དག་ཡིན་ཞེ་ན། ཐབས་ཆེན་ལྡན་པ་བདག་ཡིན་ཏེ། །ཞེས་བྱ་བ་སྨོས་ཏེ། ཐབས་ཀྱང་ཡིན་ལ་ཆེན་པོ་ཡང་ཡིན་པས་ན་འདིའི་ཐབས་ཆེན་པོ་སྟེ། ཐུགས་རྗེ་ཆེན་པོ་གང་ལ་མངའ་བ་དེ་ནི་དེ་བཞིན་གཤེགས་པའི་ཐབས་ཆེན་པོ་དང་ལྡན་པའོ། །
གལ་ཏེ་ཁྱོད་ཐབས་ཆེན་པོ་དང་ལྡན་པའི་ཐབས་ཀྱིས་འདུལ་བ་འདི་ངོ་མཚར་བ་ཅི་ཞིག་ཡོད་ཅེ་ན། གང་ཕྱིར་སེམས་ཅན་འདུལ་ཐབས་ཕྱིར། །ཞེས་བྱ་བ་སྨོས་ཏེ། གང་ཕྱིར་སེམས་ཅན་རྣམས་ལ་ཁྲོ་བོའི་གཟུགས་ཀྱིས་འདུལ་བ་ནི། དྲི་མ་མེད་པའི་ཁྲོ་བོར་གྱུར་པ་སྟེ། བག་ཆགས་དང་བཅས་པའི་
ཉོན་མོངས་པ་སྤངས་པའི་དེ་བཞིན་གཤེགས་པ་ལ་ངོ་མཚར་བའོ། །གཞུང་འདི་ཙམ་གྱིས་ནི་རིགས་སྤྲུལ་པར་བཀའ་སྩལ་པ་དེའི་རྗེས་སུ་འཇུག་པ་གསུངས་ནས། ད་ནི་རྡོ་རྗེའི་རིགས་ཀྱི་བདག་པོར་སྤྲུལ་པར་དབང་བསྐུར་ཞིང་། དེ་བཞིན་གཤེགས་པའི་འདུ་བྱེད་ལ་སོགས་པ་བཀའ་སྩལ་པ་དེའི་
རྗེས་སུ་<འདུག་,འཇུག་>པ་བསྟན་པར་བཞེད་ནས། དེ་ནས་ཞེས་བྱ་བ་ལ་སོགས་པ་སྨོས་ཏེ། ཇི་སྐད་དུ་བཤད་པའི་བཅོམ་ལྡན་འདས་རྣམ་པར་སྣང་མཛད་དུ་རང་ཉིད་མཛད་ནས། དེ་བཞིན་གཤེགས་པ་ཐམས་ཅད་ཀྱི་ཆོས་བདག་མེད་པ་ངོ་བོ་སྤྲོས་པ་མེད་པའི་ཆོས་ཉིད་ལ་དམིགས་ནས། དེ་བཞིན་
གཤེགས་པ་ཐམས་ཅད་ཀྱི་ཁྲོ་བོ་ཆེན་པོ་རྡོ་རྗེ་ཞེས་བྱ་བ་ནི། དེ་བཞིན་གཤེགས་པ་ཐམས་ཅད་ཀྱང་འདི་ཡིན་ལ་ཁྲོ་བོ་ཆེན་པོའི་རྡོ་རྗེ་ཡང་འདི་ཡིན་པས་ན། དེ་བཞིན་གཤེགས་པ་ཐམས་ཅད་ཀྱི་ཁྲོ་བོ་ཆེན་པོའི་རྡོ་རྗེའོ། །རྡོ་རྗེ་ཧཱུཾ་མཛད་དུ་སྒྲུབ་པར་མཛད་པ་ནི་རྣམ་པར་སྣང་མཛད་ཀྱི་ཐུགས་ལ་
གནས་པའི་སེམས་དཔའི་རྡོ་རྗེའི་རྣམ་པ་རྡོ་རྗེ་འཆང་བའོ། །དེའི་དམ་ཚིག་ནི་ཕྱག་ན་རྡོ་རྗེའི་གཟུགས་ལས་ལྷག་པར་བྱིན་གྱིས་བརླབས་ཤིང་རྫོགས་པར་བྱེད་པ་རྡོ་རྗེ་ལྟར་མི་ཕྱེད་པའི་ཏིང་ངེ་འཛིན་གང་ལ་མིང་དེ་སྐད་ཅེས་བྱ་བ་དེ་ལ་སྙོམས་པར་ཞུགས་ཤིང་མངོན་དུ་མཛད་ནས། རྡོ་རྗེ་ཧཱུཾ་མཛད་
སྤྲུལ་པའི་རྣམ་པར་ཐུགས་རྩེ་གཅིག་ཏུ་མཛད་ཅེས་པའི་ཐ་ཚིག་གོ། །དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་ཧཱུཾ་ཞེས་བྱ་བ་ནི་ཇི་སྐད་དུ་རབ་ཏུ་བཤད་པ་དེའི་མིང་གང་ཡིན་པ་དེས་དེ་བཞིན་གཤེགས་པ་ཐམས་ཅད་སྐུལ་བར་བྱེད་པའི་སྙིང་པོ་སྒྲའི་བདག་ཉིད་གང་ཡིན་པ་དེ་ནི་དེ་བཞིན་གཤེགས་