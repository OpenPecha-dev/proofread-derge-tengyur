འཇིག་པར་འགྱུར། །ཞེས་བྱ་བ་ནི་དེ་བརྒྱལ་བར་བྱ་ཞེས་བྱ་བའི་དོན་ཏོ། །འདི་སྐད་སྟོན་པ་ཡིན་ཏེ། སྣའི་བུ་<གནས་,ག་ནས་>ཡི་གེ་ཧཱུཾ་ཞེས་བྱ་བའི་སྦྱོར་བས་བསྒྲུབ་པར་བྱ་བའི་སྟེང་དུ་འབར་བའི་རྡོ་རྗེ་ལྟུང་བ་དེས་འདི་སེམས་མེད་པར་འགྱུར་རོ། །རྡོ་རྗེ་ཕྲ་མོ་བརྟན་བྱས་ཏེ། །ཞེས་བྱ་
བ་ནི་སྔ་མ་བཞིན་ནོ། །ཆོ་ག་བཞིན་དུ་མཆེད་པ་ནི། སྣའི་རྩེ་མོར་རྡོ་རྗེ་ཕྲ་མོ་བརྟན་པར་བྱས་ལ། རྡོ་རྗེ་དེ་ལས་རྡོ་རྗེ་ཕྲ་མོའི་རླུང་གི་དཀྱིལ་འཁོར་སྤྲུལ་པ་དེས་ཐམས་ཅད་བཀུག་ནས་དེས་བསྒྲུབ་པར་བྱ་བ་རྩའི་སྦུར་མ་བཞིན་དུ་ཁྱེར་བར་བསམས་ལ། ཇི་ལྟར་མངོན་པར་འདོད་པའི་གནས་སུ་བསྒྱུར་བར་བྱའོ། །རྡོ་རྗེ་
ཕྲ་མོའི་ཚུལ་སྦྱར་ལ། །ཞེས་བྱ་བ་ནི་སྔ་མ་བཞིན་དུ་རྡོ་རྗེ་ཕྲ་མོ་བསྒོམ་པ་བྱས་ལ་ཕྱིར་སྤྲོ་བར་བྱའོ། །ཁྲོ་བོར་ལྡན་པ་ཞེས་བྱ་བ་ནི་རང་གི་ཁྲོ་བོ་དང་ལྡན་པའི་རྡོ་རྗེ་ཕྲ་མོ་སྣའི་རྩེ་མོར་གནས་པར་བྱའོ། །ཇི་སྲིད་མཆེད་ཅེས་བྱ་བ་ནི་རྒྱས་པར་ཏེ། ཁ་བ་དང་ཆར་གྱི་རྒྱུན་བཞིན་དུ་སྤྲོ་བའི་ཚུལ་གྱིས་སོ། །འདི་སྐད་
དུ་སྟོན་པ་ཡིན་ཏེ། ཁྲོ་བོའི་ང་རྒྱལ་དང་ལྡན་པས་བསྒྲུབ་པར་བྱ་བའི་ཡུལ་དུ་ཁྱབ་པར་བྱས་ལ། དེ་ནས་བསྒྲུབ་པར་བྱ་བ་བརྒྱལ་བ་དང་ལྟུང་བར་བསམ་པར་བྱའོ། །དེ་བཞིན་དེ་ནི་བསྡུ་བ་ཡང་། །ཞེས་བྱ་བ་ནི། དེ་ལྟ་བུའི་སྦྱོར་བ་རྣམ་པ་གསུམ་ལས་གང་ཡང་རུང་བའི་སྦྱོར་བས་གདུག་པ་གཞོམ་
པར་བྱས་ནས། གང་གི་ཚེ་སྡིག་པ་གཞོམ་པར་ནུས་པ་དེའི་ཚེ་སྦྱོར་བས་འདིར་བསྒོམས་པའི་སྟོབས་ཀྱིས་དེ་ལ་ཞི་བའི་ལས་བྱའོ། །དེ་ལྟར་སྦྱོར་བ་དེས་རྡོ་རྗེ་ཕྲ་མོའི་རྣལ་འབྱོར་འདི་རབ་ཏུ་སྦྱར་བ་དེ་བཞིན་དུ་རང་གི་སྣའི་རྩེ་མོར་བསྡུས་ལ། དེ་ནས་རང་གི་སྙིང་གར་གཞག་ཅིང་བརྟན་པར་བྱའོ། །སེམས་
ཅན་གང་གིས་དགྲ་ལ་ནི། །ལྷན་ཅིག་གྱུར་པས་ཆེར་བརྟན་པ། །ཞེས་བྱ་བ་ནི། གང་གི་སེམས་ཅན་རྣམས་དགྲ་བོ་དང་བཅས་པའི་རྣལ་འབྱོར་གྱིས་བསྒོམས་པས་ཆེར་བརྟན་པར་འགྱུར་རོ། །བྱམས་པ་མཆེད་པའི་ཚུལ་གྱིས་ནི། །ཞེས་བྱ་བ་ནི་དཔེར་ན་བྱམས་པ་རིམ་གྱིས་སྤྲོ་བར་བཤད་པ་དེ་བཞིན་
དུ་སེང་གེ་དང་། སྟག་དང་། བྱ་རོག་དང་། བྱ་རྒོད་དང་། སྲིན་པོ་རྣམས་ཀྱི་རིགས་ཀྱིས་བསྒྲུབ་པར་བྱ་བ་ཟོས་པར་བསམ་པར་བྱའོ། །དགྲ་བོ་སྤྲོ་བས་གཞིག་པར་བྱ། །ཞེས་བྱ་བ་ནི་དེ་ལྟར་དགྲ་བོ་སྤྲོ་བའི་རིམ་པ་སྦྱོར་བ་དེ་བཞིན་དུ་གདུག་པ་རྣམས་གཟེར་ནད་དང་ལྡན་པ་བསམ་པར་བྱའོ། །འདི་སྐད་སྟོན་