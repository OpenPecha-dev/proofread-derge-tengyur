ཞིང་བདེ་བ་མ་ལ་སོགས་པའི་རང་བཞིན་ནོ། །དེ་རྣམས་ཀྱི་བཀོད་པ་ནི་ཚོགས་རྣམས་སོ། །དེ་རྣམས་ཀྱི་ཆོ་ག་རྒྱས་པ་ནི་རྣམ་པར་རྒྱས་པའོ། །དེའི་རབ་འབྱམ་ནི་རྒྱུན་ནོ། །དེའི་སྤྲིན་ནི་དེ་རྣམས་ཀྱི་ཕུང་པོའོ། །དེའི་རྒྱ་མཚོ་ནི་དེ་རྣམས་ཀྱི་ཡང་ཚོགས་ཏེ། དེ་ལྟ་བུའི་ཚད་ཀྱི་ལྷ་མོ་རྣམས་སུ་གྱུར་ཏེ་བྱུང་བ་ནི་
མཐོན་པོའོ། །བྱུང་ནས་ཅི་ཞིག་མཛད་ཅེ་ན། འཇིག་རྟེན་གྱི་ཁམས་ཐམས་ཅད་ཀྱི་རབ་འབྱམ་གྱི་སྤྲིན་གྱི་རྒྱ་མཚོ་རྣམས་སུ་ཞེས་བྱ་བ་གསུངས་ཏེ། འཇིག་རྟེན་གྱི་ཁམས་ནི་སྟོང་གསུམ་ལ་སོགས་པའོ། །དེ་རྣམས་ཀྱི་རབ་འབྱམ་གྱི་སྤྲིན་གྱི་རྒྱ་མཚོ་དེ་དག་ནི་དེ་བཞིན་གཤེགས་པ་དེ་དག་ཐམས་ཅད་ཀྱི་དཀྱིལ་འཁོར་གང་
དག་བཞུགས་པའི་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་གྱི་དཀྱིལ་འཁོར་དུ་དེ་ཐམས་ཅད་བསྟན་ནས་བཞུགས་སོ། །ཅི་ཞིག་བསྟན་ཞེ་ན། དེ་བཞིན་གཤེགས་པ་ཐམས་ཅད་ཀྱི་ཞེས་བྱ་བ་ལ་སོགས་པ་གསུངས་ཏེ། དེ་བཞིན་གཤེགས་པ་ཐམས་ཅད་ཀྱི་བླ་ན་མེད་པའི་བྱང་ཆུབ་ཀྱི་སེམས་ཆེན་པོ་
བསྐྱེད་པ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པའོ། །དེ་བཞིན་གཤེགས་པ་ཐམས་ཅད་ཀྱི་རིགས་མཉེས་པར་བྱ་བ་ནི་བསྒོམ་པའོ། །ཀུན་དུ་བཟང་པོའི་སྤྱོད་པ་ནི་གཟུགས་ཐམས་ཅད་ཡང་དག་པར་སྟོན་པས་སེམས་ཅན་གྱི་དོན་མཛད་པའོ། །དེ་བསྒྲུབ་པ་ནི་རྫོགས་པའོ། །བསོད་
ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་ནས་འོག་མིན་གྱི་གནས་དང་མིའི་ཡུལ་དུ་བྱང་ཆུབ་ཀྱི་སྙིང་པོར་བཞུད་པའི་ཕྱིར་སྙིང་པོ་སྟེ་གཅེས་པར་གྱུར་པའི་གནས་དེར་ཉེ་བར་འགྲོ་བ་ནི་བྱང་ཆུབ་ཀྱི་སྙིང་པོར་ཉེ་བར་འགྲོ་བའོ། །བདུད་བཞི་པོ་ནི་བདུད་ཐམས་ཅད་དེ། དེ་རྣམས་འདུལ་བ་ནི་ཚར་གཅད་ཅིང་གཞན་གྱིས་མི་ཐུབ་
པའོ། །དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་པའོ། །དེའི་མངོན་པར་རྫོགས་པར་བྱང་ཆུབ་པ་ནི་མངོན་པར་ཐུགས་སུ་ཆུད་པའོ། །དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་ཆེན་པོ་ནི་རྡོ་རྗེ་དབྱིངས་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་
རིགས་ཀྱི་དཀྱིལ་འཁོར་རྣམས་ཏེ་དེ་རྣམས་བསྐྱེད་པའོ། །ཁམས་གསུམ་ཐམས་ཅད་ལས་རྣམ་པར་རྒྱལ་བར་བྱས་པ་ནི་དབང་ཕྱུག་ཆེན་པོ་ལ་སོགས་པ་ཁམས་གསུམ་པའི་འཁོར་ལོ་མ་ལུས་པ་བྲན་གྱི་བར་དུ་མཛད་ཅིང་རྣམ་པར་རྒྱལ་བའོ། །དམ་པའི་ཆོས་ཀྱི་འཁོར་ལོ་བསྐོར་བ་ནི་འགྲོ་བ་འདུལ་བའི་དུམ་བུ་