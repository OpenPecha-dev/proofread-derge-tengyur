བཟླས་པར་བྱའོ། །དེ་ནས་སེམས་དཔའ་བཅུ་དྲུག་བཟླས་པའི་དྲིས་དཀྱིལ་འཁོར་གྱི་ས་ཡང་བྱུགས་ལ། མེ་ཏོག་གིས་ཀུན་ནས་མཛེས་པར་བྱས་ནས་བར་སྣང་ན་བཞུགས་པའི་རིགས་ཐམས་ཅད་ལ་མཆོད་ཡོན་ཕུལ་ཏེ། མེ་ཏོག་མ་ལ་སོགས་པ་དང་། སྒེག་མོ་ལ་སོགས་པས་ཐམས་
ཅད་ཡང་དག་པར་མཆོད་ལ་ཕྱག་བྱས་ནས་མིག་གཡས་དང་གཡོན་དུ་ཡི་གེ་ཛཿགཉིས་ལ་ཉི་མ་དང་ཟླ་བ་མདོག་སེར་པོར་སྣང་བ་བསྐྱེད་ལ། གླུ་དང་རོལ་མོའི་མཆོད་པ་དང་བཅས་པས་དཀྱིལ་འཁོར་བརྟག་པར་བྱའོ། །དེ་ལ་རེ་ཞིག་ཚོན་ཁ་དོག་དཀར་པོ་དྲི་ཞིམ་པ་ལ། སྔགས་
བཟླས་ལ་ཐིག་སྦང་བར་བྱའོ། །དེ་ནས་ཡིད་ཀྱིས་བཛྲ་དྷཱ་ཏུ་ཞེས་རྡོ་རྗེའི་ཚིག་ཏུ་བརྗོད་ལ། རྣམ་པར་སྣང་མཛད་དུ་གྱུར་ན། བཛྲ་ཀརྨྨ་ཧཱུཾ་ཞེས་ཟློས་ཤིང་རང་གི་སྙིང་ག་ནས་རྡོ་རྗེ་ལས་སུ་སྒྲུབ་པའི་གྲོགས་མཆོག་སྤྲུལ་པར་བྱའོ། །དེ་ནས་བཛྲ་སཏྭ་ཞེས་ཟློས་ཤིང་བདག་ཉིད་རྡོ་རྗེ་སེམས་
དཔར་བསམས་ལ། ཐིག་དེ་གཡོན་པའི་ཁུ་ཚུར་གྱིས་བཟུང་ལ་ཛཿཞེས་བྱ་བས་དེ་རྡོ་རྗེ་ལས་ཀྱི་གཟུགས་ཅན་གྱིས་སྒྲུབ་པའི་གྲོགས་མཆོག་གི་ལག་པར་ཐིག་གཏད་ལ། ཕྱོགས་ཐམས་ཅད་མཉམ་པ་ཉིད་དུ་སྒོམ་ཞིང་ཤར་དུ་བལྟས་ལ་ཚངས་པའི་ཐིག་གདབ་པར་བྱའོ། །དེ་
ནས་ཡང་སློབ་དཔོན་ལྷོ་ཕྱོགས་སུ་འདུག་ལ། བྱང་ཕྱོགས་སུ་བལྟས་ཏེ་གཉིས་པ་གདབ་པར་བྱའོ། །ཡང་མེའི་ཕྱོགས་སུ་འདུག་སྟེ། བྱང་ཕྱོགས་སུ་བལྟས་ཏེ་ཕྱིའི་དཀྱིལ་འཁོར་གྱི་ཤར་གྱི་ཐིག་གདབ་པར་བྱའོ། །རླུང་གི་ཕྱོགས་སུ་འདུག་ལ་ལྷོའི་ཕྱོགས་སུ་བལྟས་ཏེ། ནུབ་ཀྱི་
ཐིག་གདབ་པར་བྱའོ། །དེ་ཉིད་དུ་འདུག་ལ་ཤར་དུ་བལྟས་ཏེ་བྱང་གི་ཐིག་གདབ་པར་བྱའོ། །ཡང་མེའི་ཕྱོགས་སུ་འདུག་སྟེ་ནུབ་ཏུ་བལྟས་ལ་ལྷོའི་ཕྱོགས་ཀྱི་ཐིག་གདབ་བོ། །དེ་བཞིན་དུ་ཁ་ཁྱེར་གྱི་ཐིག་ཀྱང་གདབ་པར་བྱའོ། །དེ་ལྟར་ན་ཕྱིའི་དཀྱིལ་འཁོར་དང་ནང་གི་དཀྱིལ་འཁོར་ཀུན་དུ་ཐིག་
བཏབ་ནས་བྱང་དུ་བལྟས་ཏེ་ཤར་གྱི་ཀ་བའི་ཐིག་གདབ་བོ། །ལྷོར་བལྟས་ཏེ་ནུབ་ཀྱི་ཀ་བའི་ཐིག་གདབ་བོ། །ཤར་དུ་བལྟས་ཏེ་བྱང་གི་ཀ་བའི་ཐིག་གདབ་བོ། །ནུབ་ཏུ་བལྟས་ཏེ་ལྷོའི་ཀ་བའི་ཐིག་གདབ་བོ། །ཡང་ཕྱིའི་དཀྱིལ་འཁོར་གྱི་མེའི་མཚམས་སུ་འདུག་སྟེ་རླུང་གི་མཚམས་ཀྱི་