རྒྱས་ལ། དེ་ལྟར་མངོན་པར་རྫོགས་པར་སངས་རྒྱས་ནས། ཛཿཧཱུཾ་བཾ་ཧོཿཞེས་བརྗོད་ལ་ཡིད་ཀྱིས་ལེགས་པའི་སྦྱོར་བས་རྣམ་པར་སྣང་མཛད་ལ་སོགས་པ་དེ་བཞིན་གཤེགས་པ་ལྔ་པོ་མཐའ་ཡས་པ་ལུས་ལ་བཅུག་སྟེ། བདག་ལ་བྱིན་གྱིས་བརླབ་པ་
ལ་སོགས་པ་བྱས་ནས། རྡོ་རྗེ་ཉི་མ་བསྒོམ་པར་བྱ། །ཞེས་བྱ་བ་ནི་རྡོ་རྗེ་ཉི་མའི་འོད་ཀྱིས་ཉེ་བར་མཚོན་པ་ནི་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་ཉི་མ་སྟེ། རྡོ་རྗེ་ཉི་མ་བསྒོམ་པར་བྱའོ། །དེ་ཉིད་བསྟན་པ་ནི། སངས་རྒྱས་གཟུགས་སུ་བདག་བསྒྱུར་ལ། །ཞེས་
བྱ་བ་ཡིན་ནོ། །དེའི་དོན་འདི་སྟོན་ཏེ། རྡོ་རྗེ་ཉི་མའི་འོད་ཀྱི་དཀྱིལ་འཁོར་གྱིས་ཉེ་བར་མཚན་པའི་སངས་རྒྱས་ཀྱི་གཟུགས་སུ་ཞེས་བྱ་བ་རྣམ་པར་སྣང་མཛད་ལ་སོགས་པའི་དེ་བཞིན་གཤེགས་པའི་སྐུར་བསྒོམ་པར་བྱའོ། །དེ་ལྟར་བསྒོམ་པ་ནི་རང་ཉིད་དམ་མདུན་དུ་བྱ་བ་
ཡང་སྲིད་པས། དེ་ལས་དགའ་བར་བྱ་བའི་ཕྱིར་བདག་བསྒྱུར་ལ་ཞེས་བྱ་བ་གསུངས་སོ། །ཅི་ཞིག་ཟློས་ཤིང་བསྒོམ་པར་བྱ་ཞེ་ན། རྡོ་རྗེ་དབྱིངས་ཞེས་རྗོད་བྱེད་ཅིང་། །ཞེས་བྱ་བ་གསུངས་ཏེ། དེ་བཞིན་གཤེགས་པ་ལྔའི་སྤྱིའི་སྙིང་པོ་བཛྲ་དྷཱ་ཏུ་ཞེས་བྱ་བ་རྗོད་པར་བྱེད་
ཅིང་ཡོངས་སུ་ཟློས་བཞིན་དུའོ། །འདི་སྐད་སྟོན་ཏེ། བདག་ལ་བྱིན་གྱིས་བརླབ་པ་ལ་སོགས་པ་ཐམས་ཅད་བྱས་ནས། བྱང་ཆུབ་མཆོག་དང་། ས་གནོན་གྱི་ཕྱག་རྒྱ་དང་། མཆོག་སྦྱིན་དང་ཏིང་ངེ་འཛིན་མཆོག་དང་། མི་འཇིགས་པ་ལ་སོགས་པའི་ཕྱག་རྒྱ་བཅིངས་
ལ། རྣམ་པར་སྣང་མཛད་ལ་སོགས་པའི་སྐུར་བདག་ཉིད་བསྒོམ་པར་བྱའོ། །འདི་ཡིས་ཞེས་བྱ་བ་ནི་རྣམ་པར་སྣང་མཛད་ལ་སོགས་པའི་ཕྱག་རྒྱ་ཆེན་པོས་སོ། །གྲུབ་མ་ཐག་ཏུ་ནི་ཞེས་བྱ་བ་ནི་དེའི་སྐུར་བསྐྱེད་ཅིང་གྲུབ་པ་ཙམ་གྱིས་སོ། །ཡེ་ཤེས་ནི་དུས་གསུམ་ལ་
སྒྲིབ་པ་མེད་ཅིང་ཐོགས་པ་མེད་པའོ། །ཚེ་ནི་དེ་བཞིན་གཤེགས་པ་ལྟར་ཕྱི་མའི་མཐར་ཐུག་པ་མེད་པར་འཚོ་བའོ། །སྟོབས་ནི་ལུས་སྟོབས་དང་། གནས་དང་གནས་མ་ཡིན་པ་མཁྱེན་པའི་སྟོབས་བཅུ་ལ་སོགས་པའོ། །ན་ཚོད་ནི་བཅུ་དྲུག་པའི་ཆ་ལུགས་ཅན་གྱི་