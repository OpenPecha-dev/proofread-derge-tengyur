ཕྱིར་རོ། །འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་དེ་དག་ཐམས་ཅད་རྫོགས་པར་བྱེད་ཅེས་བྱ་བའི་དོན་ཏོ། །ཅི་ཞིག་མཛད་ནས་ཏིང་ངེ་འཛིན་རྫོགས་པར་འགྱུར་ཞེ་ན། དེ་བཞིན་གཤེགས་པ་ཐམས་ཅད་ཀྱི་ཞེས་བྱ་བ་སྨོས་ཏེ། དེ་བཞིན་གཤེགས་པ་
ཐམས་ཅད་ཀྱི་སྙིང་རྗེ་ཆེན་པོ་ནི་ཇི་སྐད་བཤད་པའོ། །དམིགས་པ་དེའི་ཐབས་ནི། དེ་བཞིན་གཤེགས་པ་ཐམས་ཅད་ཀྱི་སྙིང་རྗེ་ཆེན་པོའི་ཐབས་ནི་རྡོ་རྗེའི་རིགས་ཞེས་བྱ་བའི་ཐ་ཚིག་གོ། །དེ་ལ་དམིགས་པའི་ཏིང་ངེ་འཛིན་ནི་དེ་བཞིན་གཤེགས་པ་ཐམས་ཅད་ཀྱི་སྙིང་རྗེ་ཆེན་པོའི་ཐབས་ཀྱི་ཏིང་ངེ་འཛིན་
ཏེ། དེར་ངེས་པའི་ཡེ་ཤེས་སོ། །དེ་ལ་དམིགས་པ་ནི་མངོན་དུ་མཛད་པའོ། །རྡོ་རྗེའི་རིགས་སུ་སྤྲུལ་པར་མཛད་པ་ཡིན་ནོ་ཞེས་བྱ་བའི་དོན་ཏོ། །དེ་བཞིན་གཤེགས་པ་ཐམས་ཅད་ཀྱི་ཞེས་བྱ་བ་ནི། དེ་བཞིན་གཤེགས་པ་ཐམས་ཅད་ཀྱིས་ཇི་སྐད་དུ་བཤད་པའི་སྙིང་རྗེ་ཆེན་པོའི་ཐབས་དེའི་ཁྲོ་བོ་སྟེ་
རྡོ་རྗེའི་རིགས་སོ། །དེའི་དམ་ཚིག་ནི་རྡོ་རྗེ་སེམས་དཔའ་ལ་སོགས་པའི་ཁྲོ་བོ་སྐྱེད་པར་མཛད་པའི་སངས་རྒྱས་ཧཱུཾ་མཛད་དོ། །སྐྱེད་པར་བྱེད་པ་དེ་ལ་དམིགས་ནས་རྡོ་རྗེ་ལྟར་མི་ཕྱེད་པའི་ཏིང་ངེ་འཛིན་གང་ལ་མིང་དེ་སྐད་ཅེས་བྱ་བ་འདི་ལ་སྙོམས་པར་ཞུགས་སོ། །དེའི་དོན་འདི་སྐད་སྟོན་པ་ཡིན་ཏེ།
རྡོ་རྗེའི་རིགས་སྤྲུལ་པའི་ཕྱིར། ཧཱུཾ་ཞེས་བྱ་བས་རྡོ་རྗེ་སེམས་དཔའ་ལ་བསྐུལ་བར་ཐུགས་རྩེ་གཅིག་ཏུ་མཛད་དོ་ཞེས་བྱ་བ་ཡིན་ནོ། །རྡོ་རྗེ་དམ་ཚིག་ཅེས་བྱ་བ་ནི། རྡོ་རྗེའི་རིགས་སྐྱེད་པའི་རྒྱུར་གྱུར་པའོ། །ཕྱག་ན་རྡོ་རྗེའི་ཐུགས་ཀའི་རྡོ་རྗེ་ལས་ཞེས་བྱ་བ་ནི་བཅོམ་ལྡན་འདས་ཕྱག་ན་རྡོ་རྗེ་རང་གི་ཐུགས་
ཀར་བསྟོད་པའི་སྦྱོར་བས་བསྣམས་པ་གང་ཡིན་པ་དེ་ལས་སོ། །བཅོམ་ལྡན་འདས་རྡོ་རྗེ་འཛིན་པ་དེ་ཉིད་ཆེད་དུ་བརྗོད་པ་འདི་ཆེད་དུ་བརྗོད་དོ་ཞེས་བྱ་བར་སྦྱར་རོ། །བཅོམ་ལྡན་འདས་རྡོ་རྗེ་འཛིན་པ་དེ་ཉིད་ཅེས་བྱ་བ་ནི། དེ་བཞིན་གཤེགས་པ་ཐམས་ཅད་ཀྱི་ཐུགས་ལ་གནས་པའི་སེམས་དཔའི་
རྡོ་རྗེའི་གཟུགས་ཀྱིས་སོ། །གང་གི་གཟུགས་ཀྱིས་ཤེ་ན། ཀུན་དུ་འབར་བའི་སྙིང་པོ་ཞེས་བྱ་བ་སྨོས་ཏེ། ཀུན་ནས་འབར་བ་ནི་ཀུན་དུ་འབར་ཞིང་གསལ་བའོ། །དེའི་སྙིང་པོའི་ནང་དུ་བཞུགས་པ་དེ་ཉིད་ཀྱིས། ཀུན་དུ་འབར་བའི་སྙིང་པོའོ། །ཕྱོགས་ཀུན་ནས་རང་ཉིད་འབར་བའི་ནང་དུ་ཆུད་ཅེས་