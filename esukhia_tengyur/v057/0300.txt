ཉིད་ལ་སྒྲུབ་པ་པོ་འདི་ལ་མཐོང་བ་སྩལ་བར་འགྱུར་ཏེ། གང་གི་ཕྱིར་ཡེ་ཤེས་སེམས་དཔའ་དེ་མཐོང་ནས་ཞེས་གསུངས་པ་ཡིན་ནོ། །ཡེ་ཤེས་ཀྱི་རང་བཞིན་གྱི་སེམས་དཔའ་ནི་ཡེ་ཤེས་སེམས་དཔའ་ཡིན་པའམ། ཡེ་ཤེས་དང་ལྡན་པའི་སེམས་དཔའ་ནི་ཡེ་ཤེས་སེམས་
དཔའ་ཡིན་གྱི་ཡེ་ཤེས་ཀྱིས་གཞག་པའི་སེམས་དཔའ་ནི་ཤིན་ཏུ་ཐལ་ཆེས་པས་ཡེ་ཤེས་སེམས་དཔའ་མ་ཡིན་ཏེ། བདག་ཉིད་ཀྱི་རྒྱུད་ལས་ཀྱང་བསྒོམས་པའི་ཡེ་ཤེས་ཀྱིས་གཞག་ཏུ་རུང་བའི་ཕྱིར། ཡེ་ཤེས་སེམས་དཔའ་མ་ཡིན་པར་འགའ་ཡང་མི་འགྱུར་རོ། །རང་
གི་ལུས་སུ་བསྒོམ་པར་བྱ། །ཞེས་བྱ་བ་ནི་རང་གི་ལུས་སུ་རབ་ཏུ་བསྒོམ་པར་བྱའོ། །འདི་སྐད་སྟོན་ཏེ། བལྟས་པས་མདུན་ན་བཞུགས་པའི་རྡོ་རྗེ་སེམས་དཔའ་བདག་ཉིད་གཟུགས་བརྙན་གྱི་བདག་ཉིད་ཀྱིས་རྡོ་རྗེ་སེམས་དཔར་འགྱུར་བར་བསམས་ལ། གཞུག་པ་དང་། བཅིང་བ་དང་། དབང་དུ་
བྱས་ནས་བསྒྲུབ་པར་བྱའོ། །དགུག་པ་ལ་སོགས་པ་འདི་དག་མདུན་གྱི་ལྷ་ཡང་རྡོ་རྗེ་ལྕགས་ཀྱུ་ལ་སོགས་པས་སྦྱར་བར་བྱའོ། །དེ་ཡང་རང་གི་ལུས་ལ་ཡང་རྡོ་རྗེ་སེམས་དཔའ་ལ་སོགས་པའི་དམ་ཚིག་གི་ཕྱག་རྒྱས། ཛཿཧཱུཾ་བཾ་ཧོཿཞེས་བརྗོད་པར་བྱས་ལ་བསྒྲུབ་པར་བྱའོ་ཞེས་གསུངས་
པ་ཡིན་ནོ། །ས་མ་ཡ་སྟྭཾ་ཞེས་བྱ་བ་དང་། དམ་ཚིག་གི་ཕྱག་རྒྱ་དེ་ཉིད་ཀྱིས་འོད་ཀྱི་དཀྱིལ་འཁོར་བསྐྱེད་ལ། ཡང་ས་མ་ཡ་སྟྭཾ་ཨ་ཧཾ་བཛྲ་སཏྭ་ཞེས་ཀྱང་ཟློས་ཤིང་། དམ་ཚིག་གི་ཕྱག་རྒྱ་དེ་ཉིད་ཀྱིས་གནས་ལ་འོག་ནས་བཤད་པའི་ཚུལ་གྱིས་གཅིག་ཏུ་གྱུར་པར་ལྷག་པར་མོས་པར་
བྱའོ། །དེ་དག་གི་སྙིང་པོ་ནི་འདི་དག་ཡིན་ནོ་ཞེས་བྱ་བ་ནི་རྡོ་རྗེ་དབབ་པ་ལ་སོགས་པའིའོ། །བཛྲ་སཏྭ་ཨཿཞེས་བྱ་བ་ནི་རྡོ་རྗེ་དབབ་པའི་སྙིང་པོའོ། །བཛྲ་སཏྭ་དྲྀ་ཤྱ་ཞེས་བྱ་བ་ནི་སེམས་དཔའ་ཆེན་པོ་རྗེས་སུ་དྲན་པའི་སྙིང་པོའོ། །ཛཿཧཱུཾ་བཾ་ཧོཿནི་སེམས་དཔའ་ཆེན་པོ་སྤྱན་དྲང་བ་དང་།
གཞུག་པ་དང་། བཅིང་བ་དང་དབང་དུ་བྱ་བ་རྣམས་ཀྱི་སྙིང་པོའོ་ཞེས་བྱ་བ་དང་ས་མ་ཡ་སྟྭཾ་ཞེས་བརྗོད་པས། རྒྱབ་ཏུ་ཟླ་བ་གྲུབ་ནས་ནི། །ཞེས་བྱ་བ་ནི། རྡོ་རྗེ་སེམས་དཔའི་དམ་ཚིག་གི་ཕྱག་རྒྱ་བཅིངས་ལ། ཛཿཧཱུཾ་བཾ་ཧོཿཞེས་བརྗོད་དེ། ཡེ་ཤེས་སེམས་དཔའ་རང་གི་ལུས་ལ་བཅུག་