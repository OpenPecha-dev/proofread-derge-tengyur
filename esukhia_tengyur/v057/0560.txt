པ་གཉིས་སུ་བསམས་ཏེ། བསྒྲུབ་པར་བྱ་བ་ལ་བསྣུན་པར་བསམས་ན། རྡོ་རྗེ་ཁུ་ཚུར་དེ་གཉིས་གཅིག་ལ་གཅིག་བསྡམས་ནས། ཨོཾ་བཛྲ་ཨཱ་བེ་ཤ་ཧ་པ་ཏྲཾ་ཏ་ཊ་ཞེས་བརྗོད་པ་དེས་ལྷ་ཆེན་པོ་ལ་སོགས་པ་སེམས་ཅན་ཐམས་ཅད་དབབ་པར་བྱའོ། །དེ་ནས་དེ་རང་གི་ངང་གིས་བདག་ཉིད་ལ་དབབ་
པར་འགྱུར་རོ། །རྡོ་རྗེའི་ཕྱག་རྒྱ་གཉིས་བཅིངས་ཏེ། །ཞེས་བྱ་བ་ནི་རྡོ་རྗེ་ཁུ་ཚུར་གཉིས་བཅིངས་ཏེ། མཛུབ་མོ་གཉིས་གོ་ཆ་འཆིང་བའི་ཚུལ་དུ་ཕྱག་བྱའོ། །ཨོཾ་བུདྡྷ་མཻ་ཏྲི་བཛྲ་རཀྵ་ཧཾ། ཞེས་བརྗོད་པ་དེས་ལྷ་ཆེན་པོ་ལ་སོགས་པའི་སེམས་ཅན་རྣམས་སྡུག་བསྔལ་བསལ་བར་བྱ་སྟེ། རང་ངམ་
གཞན་ལ་འདིས་བསྲུང་བ་ནི་འབྲས་བུ་ཡིན་ནོ། །རྡོ་རྗེ་མཐིལ་དུ་བཅིངས་ནས་སུ། །ཞེས་བྱ་བ་ནི་རྡོ་རྗེ་ལག་མཐིལ་དུ་བཅིངས་ནས། མཐེ་བོ་གཉིས་ཀྱིས་ཁྲོས་ནས་དགབ་པར་བྱ་བ་དེ་ཉིད་ཀྱིས་རྡོ་རྗེའི་རིགས་ཆེན་པོ་རྣམས་འགྲུབ་པར་འགྱུར་རོ། །འདི་ཉིད་བཅིངས་པས་འཇིག་རྟེན་གསུམ་གྱི་
འཁོར་ལོ་མ་ལུས་པའི་དམ་ཚིག་འཛིན་པའི་ལས་ཀྱི་དུས་སུའམ། ཨོཾ་བཛྲ་ས་མ་ཡ་གྲྀཧྞ་བནྡྷ་ས་མ་ཡཾ་ཞེས་བྱ་བའི་སྔགས་ཀྱིས་དཀྱིལ་འཁོར་རྒྱལ་པོ་མཆོག་བསྒོམ་པའི་དུས་སུ་འདི་གཞུག་པ་དང་། སློབ་དཔོན་གྱིས་ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོར་སློབ་དཔོན་དང་སློབ་མ་
རྣམས་གཞུག་པར་བྱའོ། །སེམས་དཔའ་རྡོ་རྗེ་དམ་བྱས་ཏེ། །ཞེས་བྱ་བ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་གསུངས་པའི་སེམས་མ་རྡོ་རྗེ་མ་བཅིངས་ཏེ། བསྟན་པར་བྱས་ནས་མཐེའུ་ཆུང་གཉིས་ཁབ་ལྟར་བསྒྲེངས་ནས། མཐེ་བོ་གཉིས་བསྒྲེངས་ཏེ། མཛུབ་མོ་གཉིས་ཀྱི་སྟེང་དུ་
མནན་པ་ནི། དཀྱིལ་འཁོར་རྒྱལ་པོ་མཆོག་བསྒོམ་པའི་དུས་སམ། ལས་ཀྱི་དུས་སུ་ཁམས་གསུམ་པ་ཐམས་ཅད་དམ་ཚིག་འཛིན་པའི་ཕྱག་རྒྱ་གཉིས་པ་ཡིན་ནོ། །དེའི་སྔགས་ནི་འདི་ཡིན་ཏེ། རྡོ་རྗེ་འདི་ནི་རྡོ་རྗེ་ཆེ། །སངས་རྒྱས་ཀུན་གྱིས་བྱིན་བརླབས་པ། །དམ་ཚིག་འདི་ལས་འདས་ན་
ནི། །རིགས་རྣམས་མྱུར་དུ་ཐལ་བར་རློག །ཨོཾ་ཧ་ན་ས་མ་ཡ་ཧཱུཾ་ཕཊ། རྡོ་རྗེ་ཕྱག་རྒྱ་གཉིས་བཅིངས་ཏེ། །ཞེས་བྱ་བ་ནི་རྡོ་རྗེ་ཁུ་ཚུར་གཉིས་བཅིངས་ལ། མཛུབ་མོ་གཉིས་ལྕགས་སྒྲོག་ཏུ་སྦྲེལ་ཏེ། གཡས་ཕྱོགས་སུ་སྟོབས་ཀྱིས་གཅུས་ནས། སླར་ཡང་གཡོན་གྱི་ཕྱོགས་སུ་གཅུ་