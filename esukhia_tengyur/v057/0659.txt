སྔ་མ་བཞིན་བྲི་བར་བྱའོ། །འཇུག་གམ་ཕྱིར་ནི་འབྱུང་བ་ན། །ཞེས་བྱ་བ་ལ་སོགས་པ་ནི། སྲད་བུ་འོག་ཏུ་བདག་ཉིད་འཛུལ་བར་ཡིད་ཀྱིས་བསམས་ལ་བྱའོ། །འཇུག་གམ་ཕྱིར་ནི་འབྱུང་བ་ན། །ཞེས་བྱ་བ་འདིས་རྡོ་རྗེ་ཤུགས་བཤད་པ་ཡིན་ནོ། །དཀྱིལ་འཁོར་གཉིས་པར་དེ་
བཞིན་དུ། །ཞེས་བྱ་བ་ནི། དབུས་ཀྱི་སྙིང་པོའི་དཀྱིལ་འཁོར་ལ་ལྟོས་ནས་རིམ་པ་གཉིས་པའི་དཀྱིལ་འཁོར་དུ་འགྱུར་རོ། །དེའི་ཤར་ཕྱོགས་ཀྱི་རིམ་པ་ལ་སྒྱུ་མ་རྡོ་རྗེ་དང་། རྡོ་རྗེ་དྲིལ་བུ་དང་། ཐུབ་པ་རྡོ་རྗེ་དང་། རྡོ་རྗེ་མཚོན་ཆ་རྣམས་སྔར་བཤད་པའི་མཚན་ཉིད་དུ་བྲི་བར་བྱའོ། །ལྷོ་ཕྱོགས་
སུ་ཁྲོ་བོ་རྡོ་རྗེ་འཁྱིལ་པ་དང་། རྡོ་རྗེ་འོད་དང་། རྡོ་རྗེ་དབྱིག་པ་དང་། རྡོ་རྗེ་སེར་སྐྱ་རྣམས་སོ། །དཀྱིལ་འཁོར་འདིའི་ཤར་ཕྱོགས་ཀྱི་སྒོར་ཚོགས་ཀྱི་བདག་པོ་རྡོ་རྗེ་གླང་སྣ། ལྷོའི་སྒོར་རྡོ་རྗེ་ཕྲེང་བ། ནུབ་ཀྱི་སྒོར་རྡོ་རྗེ་དབང་། བྱང་གི་སྒོར་རྡོ་རྗེ་རྒྱལ་བ། ཡང་དཀྱིལ་འཁོར་འདིའི་ནུབ་ཕྱོགས་སུ་ཕོ་
ཉ་རྡོ་རྗེ་གཏུན་ཤིང་། རྡོ་རྗེ་རླུང་། རྡོ་རྗེ་མེ། རྡོ་རྗེ་འཇིགས་པ་རྣམས་སྔར་བཤད་པའི་མཚན་ཉིད་ཀྱིས་བྲི་བར་བྱའོ། །བྱང་ཕྱོགས་སུ་བྲན་རྡོ་རྗེ་མཆེ་བ། རྡོ་རྗེ་དུས། རྡོ་རྗེ་བགེགས་ཀྱི་གཙོ་བོ། །ཀླུ་རྡོ་རྗེ་རྣམས་བྲི་བར་བྱའོ། །རྡོ་རྗེ་ཤུགས་ཀྱིས་བརྒལ་ནས་ནི། །ཕྱི་རོལ་དཀྱིལ་འཁོར་གཞག་པ་
ནི། །ལྟག་འོག་རིམ་པ་ཇི་བཞིན་དུ། །མ་མོ་ཐམས་ཅད་བྲི་བར་བྱ། །ཞེས་བྱ་བ་ནི། དེ་ལ་དབུས་ཀྱི་སྙིང་པོའི་དཀྱིལ་འཁོར་ལ་ལྟོས་ནས། དཀྱིལ་འཁོར་གསུམ་པ་ནི་ཐམས་ཅད་ཀྱི་ཕྱི་རོལ་ཏེ། དེ་ལ་གནས་པ་ལྷ་མོ་དཀའ་བཟློག་མ་ལ་སོགས་པ་མ་མོ་ཐམས་ཅད་བྲི་བར་བྱའོ། །དེ་ལ་
ཤར་ཕྱོགས་ཀྱི་རིམ་པ་ལ་དཀའ་བཟློག་མ་དང་། རྡོ་རྗེ་གསེར་དང་། རྡོ་རྗེ་གཞོན་ནུ་མ་དང་། རྡོ་རྗེ་འཇོ་མ་དང་། རྡོ་རྗེ་ཞི་བ་མ་དང་། རྡོ་རྗེ་ཁུ་ཚུར་གྱི་མིང་ཅན་བྲི་བར་བྱའོ། །ལྷོ་ཕྱོགས་སུ་འཇིགས་མ་དང་། རྡོ་རྗེ་བདུད་རྩི་མ་དང་། རྡོ་རྗེ་མདངས་མ་དང་། རྡོ་རྗེ་ཟབ་མོ་དང་། རྡོ་རྗེ་དབྱིག་
མཆོག་མ་དང་། རྡོ་རྗེ་རྐེད་བཅིངས་མའོ། །ནུབ་ཕྱོགས་སུ་དཔའ་མོ་དང་། རྡོ་རྗེ་ཕོ་ཉ་མོ་དང་། རྡོ་རྗེ་ཤུགས་ཅན་མ་དང་། རྡོ་རྗེ་བགོ་བ་མོ་དང་། རྡོ་རྗེ་འབར་མ་དང་། རྡོ་རྗེ་འཁྱོར་མའོ། །བྱང་ཕྱོགས་སུ་དབྱངས་ཅན་མ་དང་། རྡོ་རྗེ་ཁ་དང་། རྡོ་རྗེ་དུས་དང་། རྡོ་རྗེ་དབང་མོ་དང་། རྡོ་རྗེ་རུལ་