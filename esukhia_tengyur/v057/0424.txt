སློབ་དཔོན་གྱི་ལས་ཀྱི་ཆོ་ག་དང་། སློབ་མ་གཞུག་པ་ལ་སོགས་པའི་ཆོ་ག་རྒྱས་པར་བསྟན་ནས། ད་ནི་དམ་ཚིག་དང་དབང་བསྐུར་བ་ཐོབ་པ་རྣམས་ལ་སློབ་དཔོན་གྱིས་དངོས་གྲུབ་ཀྱི་ཡེ་ཤེས་བསླབ་པར་བྱའོ་ཞེས་བསྟན་པར་བྱ་བའི་ཕྱིར། དེ་ནས་ཞེས་བྱ་བ་ལ་སོགས་པ་གསུངས་ཏེ། དེ་ནས་ཞེས་བྱ་བ་ནི་དེ་ལྟར་
གཞུག་པ་ལ་སོགས་པའི་ཆོ་ག་རྒྱས་པའི་རྗེས་ཐོགས་བྱ་བའི་དོན་ཏོ། །བྱང་ཆུབ་ཀྱང་ཡིན་ལ་ཆེན་པོ་ཡང་ཡིན་པས་ན་བྱང་ཆུབ་ཆེན་པོ་སྟེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་བོ། །དེ་ཉིད་ནི་སེམས་ཏེ། དེ་ལ་དམིགས་པའི་སྨོན་པ་དང་འཇུག་པའི་སེམས་སོ། །དེ་བསྒྲུབ་པ་ནི་བྱང་ཆུབ་ཆེན་པོའི་སེམས་
སྒྲུབ་པ་སྟེ། རྣལ་འབྱོར་པས་ཀྱང་དེ་མངོན་སུམ་དུ་བྱེད་པའོ། །དེའི་དོན་གྱི་མཆོད་པའི་ཕྱག་རྒྱ་དང་། དེའི་དོན་གྱི་ཡེ་ཤེས་བསྟན་ཞིང་བསླབ་པར་བྱའོ། །བྱང་ཆུབ་སེམས་ནི་བརྟན་བསྐྱེད་པས། །ཞེས་བྱ་བ་ནི་བྱང་ཆུབ་སྟེ་རྣམ་པར་སྣང་མཛད་ལ་སོགས་པའི་ངོ་བོར་སེམས་དཔའ་ནི་བྱང་ཆུབ་ཀྱི་སེམས་ཏེ། དེ་ལ་
དམིགས་པའི་སེམས་ཞེས་བྱ་བའི་དོན་ཏོ། །དེ་བརྟན་པར་བསྐྱེད་པ་ནི་དང་པོར་བདག་ནི་རྣམ་པར་སྣང་མཛད་དོ་ཞེས་པའམ། བདག་ནི་དོན་ཡོད་པར་གྲུབ་པ་ཉིད་དོ་ཞེས་བྱ་བས་མཆོག་ཏུ་དད་པས་ང་རྒྱལ་བསྐྱེད་པ་ཡིན་ཏེ། དེ་བས་ན་བདག་ནི་སངས་རྒྱས་ཡིན་བསམ་ཞིང་ཞེས་བྱ་བ་དང་། བདག་ནི་རྣམ་པར་སྣང་
མཛད་དོ་ཞེས་བྱ་བའམ། བདག་ནི་དོན་ཡོད་པར་གྲུབ་པ་ཉིད་དོ་ཞེས་བྱ་བའི་བར་དུ་བསམ་ཞིང་བསྒོམས་ལ་དགའ་བས་ཞེས་པ་སྒེག་མོས་སོ། །འདི་སྐད་སྟོན་པ་ཡིན་ཏེ། བདག་ལ་བྱིན་གྱིས་བརླབ་པ་ལ་སོགས་པས་དེ་བཞིན་གཤེགས་པར་བདག་ཉིད་ཇི་ལྟ་བ་བཞིན་དུ་བསྐྱེད་ལ། དེའི་ཕྱག་རྒྱ་ཆེན་པོ་
བཅིངས་ཏེ། རང་གི་སྙིང་ག་ནས་བྱང་ཆུབ་ཀྱི་སེམས་ཀྱི་དགའ་བ་སྒེག་མོའི་གཟུགས་སུ་བཏོན་ལ། གཟུགས་བརྙན་དང་འདྲ་བ་དེས་བདག་ཉིད་གཟུགས་བརྙན་དང་འདྲ་བར་བསམ་ཞིང་ཡང་དག་པར་སྦྱོར་བས་ཟག་པ་མེད་པའི་བདེ་བ་བསྐྱེད་པར་བྱའོ། །དེ་ལྟ་བུའི་ཚུལ་དང་ལྡན་པའི་དགའ་བའི་མཆོད་
པས་བདག་ཉིད་མཆོད་པར་བྱེད་ན་བདག་ཉིད་ཀྱིས་ཐོབ་ཅིང་རྙེད་པར་འགྱུར་རོ། །ཅི་ཞིག་ཐོབ་པར་འགྱུར་ཞེ་ན། སངས་རྒྱས་ཀྱི་ནི་བདེ་བའང་ཐོབ། །ཅེས་བྱ་བ་གསུངས་ཏེ། སངས་རྒྱས་ཀྱི་བདེ་བ་ནི་བྱང་ཆུབ་པའི་བདེ་བ་སྟེ་དེ་ཡང་ཐོབ་པར་འགྱུར་རོ། །ཡང་ཞེས་བྱ་བའི་སྒྲ་ནི་འཇིག་རྟེན་པའི་བདེ་བ་རྣམས་ལྟ་