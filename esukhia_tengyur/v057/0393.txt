ལས། རྡོ་རྗེ་ཕྲ་མོའི་སྙིང་པོ་ཡིན་པས་ན། དེའི་ཕྱིར་རྡོ་རྗེ་སྙིང་པོ་ཞེས་བྱའོ། །དེར་ཞུགས་པ་ནི་སྔར་བཤད་པའི་ཚུལ་གྱིས་འོད་དཔག་ཏུ་མེད་པའི་ཐུགས་ཀ་ནས་བྱུང་སྟེ་ཞུགས་པ་དེ་ཡང་རྡོ་རྗེ་ཕྲ་མོའི་དབྱིབས་སུ་བདག་ཉིད་བརྟན་པར་བྱས་ཏེ་ཞུགས་པའོ། །དེ་
བཞིན་གཤེགས་པ་ཐམས་ཅད་ཀྱང་ཡིན་ལ། ལས་སྣ་ཚོགས་པ་ཡང་ཡིན་པས་ན། དེ་བཞིན་གཤེགས་པ་ཐམས་ཅད་ཀྱི་ལས་སྣ་ཚོགས་པ་སྟེ། ཆོས་ཀྱི་དཀྱིལ་འཁོར་ལས་གསུངས་པའི་རྡོ་རྗེ་ལས་ཀྱི་ཕྱག་རྒྱ་ཆེན་པོའི་རང་བཞིན་དེའི་ཡེ་ཤེས་སོ། །དེ་ཉིད་གང་ཕྱག་རྒྱ་
ཡིན་པ་དེ་ནི་དེ་བཞིན་གཤེགས་པ་ཐམས་ཅད་ཀྱི་ལས་སྣ་ཚོགས་པའི་ཡེ་ཤེས་ཀྱི་ཕྱག་རྒྱ་སྟེ། སརྦ་བཛྲ་ཨཱཏྨ་ཀོ་ཞེས་བྱ་བའི་སྔགས་སོ། །ཐུབ་པར་དཀའ་བའི་བརྩོན་འགྲུས་ནི། རྡོ་རྗེ་བསྲུང་བའི་ཕྱག་རྒྱ་ཆེན་པོ་སྟེ་དེའི་ཡེ་ཤེས་སོ། །དེ་ཉིད་གང་གི་ཕྱག་རྒྱ་ཡིན་པ་དེ་ནི་ཐུབ་པར་
དཀའ་བའི་བརྩོན་འགྲུས་ཀྱི་ཡེ་ཤེས་ཀྱི་ཕྱག་རྒྱ་སྟེ། ཧྲྀ་ད་ཡ་བཛྲ་ཀ་བ་ཙ་ཞེས་བྱ་བའི་སྔགས་སོ། །བདུད་ཀྱང་ཡིན་ལ་ཐམས་ཅད་ཀྱང་ཡིན་པས་ན་བདུད་ཐམས་ཅད་དོ། །དེ་རྣམས་ཀྱི་དཀྱིལ་འཁོར་ནི་ཡན་ལག་བཞིའི་དཔུང་གི་ཚོགས་སོ། །དེ་རྣམ་པར་འཇོམས་པར་མཛད་པས་
ན་བདུད་ཐམས་ཅད་ཀྱི་དཀྱིལ་འཁོར་འཇོམས་པ་སྟེ། རྡོ་རྗེ་གནོད་སྦྱིན་གྱི་ཕྱག་རྒྱ་ཆེན་པོའི་སྐུ་སྟེ་དེའི་ཡེ་ཤེས་སོ། །དེ་ཉིད་གང་གི་ཕྱག་རྒྱ་ཡིན་པ་དེ་ལ་དེ་སྐད་ཅེས་བྱ་སྟེ། ཏིཥྛ་བཛྲ་ཡཀྵ་ཧྲྀ་ད་ཡ་ཞེས་བྱ་བའི་སྔགས་སོ། །དེ་བཞིན་གཤེགས་པ་ཐམས་ཅད་ཀྱི་འཆིང་བ་ནི་
རྡོ་རྗེ་ཁུ་ཚུར་གྱི་ཕྱག་རྒྱ་ཆེན་པོ་ཡིན་པས་དེའི་ཡེ་ཤེས་སོ། །དེ་ཉིད་གང་གི་ཕྱག་རྒྱ་ཡིན་པ་དེ་ནི་དེ་བཞིན་གཤེགས་པ་ཐམས་ཅད་ཀྱི་འཆིང་བའི་ཡེ་ཤེས་ཞེས་བྱ་སྟེ། བཛྲ་མུཥྚི་ཧྲྀ་ད་ཡ་ཞེས་བྱ་བའི་སྔགས་སོ། །དེ་བཞིན་གཤེགས་པ་ཐམས་ཅད་ཀྱི་ལས་ཀྱི་ཏིང་ངེ་འཛིན་ཞེས་
བྱ་བ་ནི་དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ལ་སོ་སོར་རྟོག་པའི་ནན་ཏན་ཉམས་སུ་ལེན་པའི་བརྩོན་འགྲུས་ཀྱི་རྣམ་པར་ཐུགས་རྩེ་གཅིག་ཏུ་མཛད་པའོ། །དེ་ནས་ཞེས་བྱ་བའི་སྒྲ་ནི་དེ་མ་ཐག་པ་སྟེ་སྔགས་བཅུ་དྲུག་སྤྲུལ་པའི་རྗེས་ཐོགས་ཉིད་ལའོ། །བཅོམ་ལྡན་