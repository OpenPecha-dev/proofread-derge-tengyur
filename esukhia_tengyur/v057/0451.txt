རྣམ་པར་སྣང་མཛད་ཀྱིའོ། །ཕྱག་རྒྱ་བཞིའི་དཀྱིལ་འཁོར་ནི་རྡོ་རྗེ་སེམས་མ་ལ་སོགས་པ་རང་གི་ཕྱག་རྒྱ་བཞི་དང་བཅས་པར་བྲི་བ་ཇི་ལྟ་བ་བཞིན་དུ་སྟེ། དེ་བཞིན་དུ་མི་གཡོ་བའི་དཀྱིལ་འཁོར་ལ་སོགས་པ་ཞེས་བྱ་བ་དེ་བཞིན་དུ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་
ཚུལ་དུ་དཀྱིལ་འཁོར་བྲིས་ལ། དབུས་སུ་རྣམ་པར་སྣང་མཛད་ཀྱི་གནས་སུ་གླང་པོ་ཆེའི་གདན་ལ་བཛྲ་དྷཱ་ཏུ་ཞེས་བྱ་བས་མི་བསྐྱོད་པ་དགོད་པར་བྱའོ། །མི་བསྐྱོད་པའི་གནས་སུ་ཟླ་བའི་དཀྱིལ་འཁོར་གྱི་སྟེང་དུ་བཅོམ་ལྡན་འདས་རྡོ་རྗེ་སེམས་དཔའ་རྡོ་རྗེ་རྩེ་ལྔ་པ། རིན་ཆེན་འབྱུང་ལྡན་
གྱི་གནས་སུ་རྡོ་རྗེ་རྒྱལ་པོའི་ལྕགས་ཀྱུ། དོན་ཡོད་པར་གྲུབ་པའི་གནས་སུ་རྡོ་རྗེ་ཆགས་པའི་མདའ་དང་གཞུ། འོད་དཔག་ཏུ་མེད་པའི་གནས་སུ་བཅོམ་ལྡན་འདས་རྡོ་རྗེ་ལེགས་པའི་མགུ་བའི་ཕྱག་རྒྱ་བཛྲ་སཏྭ་ཞེས་བྱ་བའི་སྙིང་པོའམ། ཕྱག་རྒྱ་བཞིའི་དཀྱིལ་འཁོར་ལས་གསུངས་པའི་
རིགས་ཀྱི་སྙིང་པོ་ཟློས་ཤིང་བྲི་བར་བྱའོ། །མི་བསྐྱོད་པའི་དཀྱིལ་འཁོར་བཞིན་དུ་དཀྱིལ་འཁོར་བྲིས་ལ། དབུས་སུ་རྟའི་ཁྲི་ལ་རིན་ཆེན་འབྱུང་ལྡན། མི་བསྐྱོད་པའི་གནས་སུ་ཟླ་བའི་དཀྱིལ་འཁོར་གྱི་སྟེང་དུ་བཅོམ་ལྡན་འདས་རྡོ་རྗེ་རིན་པོ་ཆེ། རིན་ཆེན་འབྱུང་ལྡན་གྱི་གནས་སུ་རྡོ་རྗེ་གཟི་
བརྗིད་ཀྱི་ཉི་མའི་ཕྱག་རྒྱ། དོན་ཡོད་པར་གྲུབ་པའི་གནས་སུ་དཔལ་གྱི་རྡོ་རྗེ་རྒྱལ་མཚན་གྱི་ཕྱག་རྒྱ། འོད་དཔག་ཏུ་མེད་པའི་གནས་སུ་བཞད་པའི་སོའི་ཕྲེང་བ་རྡོ་རྗེ་གཉིས་ཀྱི་བར་དུ་ཆུད་པ་རྡོ་རྗེ་དབྱིངས་ཀྱི་དཀྱིལ་འཁོར་ལས་གསུངས་པའི་རང་གི་སྙིང་པོའམ། རིགས་ཀྱི་སྙིང་པོས་བྲི་བར་
བྱའོ། །རིན་ཆེན་འབྱུང་ལྡན་གྱི་དཀྱིལ་འཁོར་དང་འདྲ་བར་དཀྱིལ་འཁོར་བྲིས་ལ། དབུས་སུ་རྨ་བྱའི་གདན་ལ་བཅོམ་ལྡན་འདས་འོད་དཔག་ཏུ་མེད་པ། མི་བསྐྱོད་པའི་གནས་སུ་རྡོ་རྗེ་ཆོས་ཀྱི་པདྨའི་ཕྱག་རྒྱ། རིན་ཆེན་འབྱུང་ལྡན་གྱི་གནས་སུ་རྣོན་པོའི་ཕྱག་རྒྱ། དོན་ཡོད་པར་གྲུབ་
པའི་གནས་སུ་རྒྱུའི་འཁོར་ལོའི་ཕྱག་རྒྱ། འོད་དཔག་ཏུ་མེད་པའི་གནས་སུ་སྨྲ་བ་ལྕེའི་ཕྱག་རྒྱ་རང་གི་སྙིང་པོའམ་རིགས་ཀྱི་སྙིང་པོས་བྲི་བར་བྱའོ། །འོད་དཔག་ཏུ་མེད་པའི་དཀྱིལ་འཁོར་དང་འདྲ་བར་དཀྱིལ་འཁོར་བྲིས་ལ། དབུས་སུ་ནམ་མཁའ་ལྡིང་གི་གདན་གྱི་སྟེང་དུ་བཅོམ་ལྡན་