བསྡམས་ཏེ་མར་མེའི་ཚུལ་དུ་གཞག་པ་འདི་ནི་མར་མེའིའོ། །རབ་ཏུ་བརྐྱང་ནས་བྱུག་པའོ། །ཞེས་བྱ་བ་ནི་རྡོ་རྗེ་བསྡམས་པ་ཤིན་ཏུ་བརྐྱང་ལ་རང་གི་སྙིང་གར་དྲིས་བྱུགས་པའི་ཚུལ་དུ་བྱེད་པ་ནི་བྱུག་པ་མའིའོ། །མཛུབ་མོ་གཅིག་ཏུ་བཀུག་པ་དང་། །ཞེས་བྱ་བ་
ནི་རྡོ་རྗེ་བསྡམས་པ་ལས་གཡས་པའི་མཛུབ་མོ་བསྒྲེང་ལ་ལྕགས་ཀྱུ་ལྟ་བུར་བཀུག་པ་འདི་ནི་རྡོ་རྗེ་ལྕགས་ཀྱུའིའོ། །མཐེ་བོ་གཉིས་ནི་མདུད་པར་བོར། །ཞེས་བྱ་བ་ནི་རྡོ་རྗེ་བསྡམས་པ་ལས་མཐེ་བོང་གཉིས་ཕན་ཚུན་མདུད་པར་བྱ་བ་ནི་རྡོ་རྗེ་ཞགས་པའིའོ། །མཐེ་བོང་མཛུབ་མོ་གདུ་བུར་
བཅིངས། །ཞེས་བྱ་བ་ནི་རྡོ་རྗེ་བསྡམས་པའི་མཐེ་བོང་དང་མཛུབ་མོ་གཉིས་ལྕགས་སྒྲོག་བཅིངས་པ་ལྟར་བྱ་བ་ནི་རྡོ་རྗེ་ལྕགས་སྒྲོག་གིའོ། །རྡོ་རྗེ་བཅིང་བ་མཛུབ་མོ་བསྡམས། །ཞེས་བྱ་བ་ནི་རྡོ་རྗེ་ཁུ་ཚུར་གྱི་དམ་ཚིག་གི་ཕྱག་རྒྱ་ལས་མཛུབ་མོ་གཉིས་རྡོ་རྗེ་མཚམས་སྦྱོར་དུ་བྱས་པ་ནི་
རྡོ་རྗེ་འབེབས་པའི་དམ་ཚིག་གི་ཕྱག་རྒྱའོ། །དེ་ནས་འདི་རྣམས་ཞེས་བྱ་བ་ནི་རྡོ་རྗེ་དབྱིངས་ལ་སོགས་པའི་དམ་ཚིག་གི་ཕྱག་རྒྱ་རྣམས་འདིས་བསྒྲུབ་པར་བྱ་བ་ཡིན་པས་ན་བསྒྲུབ་པ་སྟེ། ཐུགས་ཀའི་ཟླ་བར་རྡོ་རྗེ་རྩེ་ལྔ་པར་ལྷག་པར་མོས་པས་ཕྱག་རྒྱ་རྣམས་སྙིང་གར་གཞག་པས་
བསྒྲུབ་པར་འགྱུར་རོ། །དེ་ཉིད་ནི་དངོས་གྲུབ་སྩོལ་བ་ལ་མི་ཕྱེད་པས་ན་རྡོ་རྗེ་བསྒྲུབ་པ་སྟེ། དེ་ཉིད་ཀྱིས་ན་དམ་པའོ། །དེ་ཉིད་བསྟན་པ་ནི་རང་གི་ཕྱག་རྒྱ་ཞེས་བྱ་བ་སྟེ། རྡོ་རྗེ་དབྱིངས་ལ་སོགས་པའི་དམ་ཚིག་གི་ཕྱག་རྒྱ་སྙིང་གར་གནས་པ་ནི་སྙིང་གར་གཞག་པའོ། །ཡང་
ཇི་ལྟར་བསྒྲུབ་པར་འགྱུར་ཞེ་ན། སེམས་དཔའི་རྡོ་རྗེ་ཏིང་ངེ་འཛིན་གྱིས་ཞེས་བྱ་བ་གསུངས་ཏེ། སེམས་དཔའི་རྡོ་རྗེ་ནི་བཤད་ཟིན་ཏོ། །དེ་ལ་དམིགས་པའི་ཏིང་ངེ་འཛིན་ནི། སེམས་དཔའི་རྡོ་རྗེ་ཏིང་ངེ་འཛིན་ཏེ། སེམས་དཔའི་ཏིང་ངེ་འཛིན་རྒྱུར་གྱུར་པ་དེས་ཞེས་བྱ་བའི་ཐ་
ཚིག་གོ། །དེ་ཡང་རང་གི་སྙིང་གའི་ཟླ་བ་ལ་རྡོ་རྗེ་རྩེ་ལྔ་པ་རྣམ་པར་བསམས་ལ། དེ་ཉིད་སྒོམ་ཞིང་སྙིང་གར་གཞག་པའི་སྦྱོར་བས་རང་གི་ལྷའི་དམ་ཚིག་གི་ཕྱག་རྒྱ་བཅིངས་ལ་བསྒོམ་པར་བྱའོ་ཞེས་བྱ་བའི་དོན་ཏོ། །རྡོ་རྗེ་དབྱིངས་སོགས་ཕྱག་རྒྱ་ནི། །ཞེས་བྱ་བ་ནི་རྡོ་རྗེ་དབྱིངས་ནི་རྣམ་