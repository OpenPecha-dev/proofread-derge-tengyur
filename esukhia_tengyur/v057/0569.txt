ཡིན་ཏེ། འོད་ཀྱི་དཀྱིལ་འཁོར་དང་འདྲ་བར་ཡང་སྟོན་ཏོ། །ཀུན་ནས་འབར་བས་བསྐོར་བ་ཞེས་བྱ་བ་ནི་ཀུན་ནས་འབར་བས་ན་ཀུན་ནས་འབར་བ་སྟེ། དེས་བསྐོར་བ་ནི་ནང་དུ་ཆུད་པ་ཞེས་བྱ་བའི་དོན་ཏོ། །དེ་གང་ཡིན་ཞེ་ན། རྡོ་རྗེ་ཁྲོ་བོའི་དམ་ཚིག་གི་ཕྱག་རྒྱའི་ལྷ་མོ་རྣམས་ཞེས་བྱ་
བ་སྨོས་ཏེ། རྡོ་རྗེ་ཁྲོ་བོ་ནི་རྡོ་རྗེ་ཧཱུཾ་མཛད་དང་། ཁྲོ་བོ་རྡོ་རྗེ་སེམས་དཔའ་ནས་བརྩམས་ནས་བསྐལ་པ་བཟང་པོའི་མཐར་ཐུག་པའོ། །དེ་དག་གི་དམ་ཚིག་གི་ཕྱག་རྒྱ་ནི། རྡོ་རྗེ་ལ་སོགས་པའི་ཕྱག་རྒྱའོ། །དེ་རྣམས་ཀྱི་ཉེ་བར་མཚོན་པའི་ལྷ་མོ་ནི་ཁྲོ་བོ་རྡོ་རྗེ་དམ་ཚིག་གིས་མཚོན་པའི་ལྷ་མོའོ། །གྱུར་
ནས་ནི་དེར་ཡང་དག་པར་གྱུར་ནས་སོ། །བྱུང་སྟེ་ནི་ཇི་སྐད་བཤད་པའི་ཕྱག་ན་རྡོ་རྗེའི་ཐུགས་ལས་ངེས་པར་བྱུང་བའོ། །ཅི་ཞིག་བྱེད་ཅེ་ན། འཇིག་རྟེན་གྱི་ཁམས་ཐམས་ཅད་ནས་ཞེས་བྱ་བ་སྨོས་ཏེ། རིག་པའི་ལྷ་མོས་འདུལ་བའི་སེམས་ཅན་གྱི་ཁམས་རྣམས་ལའོ། །དེ་བཞིན་གཤེགས་པ་
ཐམས་ཅད་ཀྱི་དོན་བསྒྲུབས་ནས་ཞེས་བྱ་བ་ནི། ཁམས་གསུམ་རྣམ་པར་རྒྱལ་བ་ལས་གསུངས་པའི་གཟུངས་ཁོང་དུ་ཆུད་པར་བྱས་པའོ། །སེམས་ཅན་གཞན་དག་མ་དད་པ་སྤངས་ནས། དེས་འདུལ་བའི་ལུས་དང་། ངག་དང་། ཡིད་ཀྱི་ཕྱག་རྒྱ་དེའི་གཟུགས་བརྙན་དུ་བསྐྱེད་ཅིང་
བསྒྲུབས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ་ཞེས་བྱ་བར་སྦྱར་རོ། །ཅིའི་ཕྱིར་སྐུ་དང་། གསུང་དང་། ཐུགས་རྡོ་རྗེའི་གཟུགས་སུ་གྱུར་ཞེ་ན། བཅོམ་ལྡན་འདས་རྡོ་རྗེ་སེམས་དཔའ་བཙུན་མོའི་གསང་བ་སྦ་བའི་ཕྱིར་རོ། །བུད་མེད་གཟུགས་ཀྱིས་འདུལ་བ་རྣམས་གདུལ་བར་བྱ་བའི་ཕྱིར།
རྡོ་རྗེ་ཧཱུཾ་མཛད་དང་། ཁྲོ་བོ་རྡོ་རྗེ་སེམས་དཔའི་གཟུགས་སུ་གྱུར་ནས། བཅོམ་ལྡན་འདས་རྡོ་རྗེ་སེམས་དཔའ་དང་འབྲེལ་བའི་གསང་བའི་བཙུན་མོ་ནི་གསང་བའི་བཙུན་མོ་སྟེ། དེ་ལྟ་བུར་གྱུར་པའི་གསང་བའི་བཙུན་མོ་དེ་སྦ་བའི་ཕྱིར། སྐུ་དང་གསུང་དང་ཐུགས་རྡོ་རྗེ་གཟུངས་ཀྱི་ལྷ་མོ་རྡོ་རྗེ་ལ་
སོགས་པའི་ཕྱག་རྒྱའི་གཟུགས་སུ་གྱུར་ནས། རྡོ་རྗེ་ཧཱུཾ་མཛད་དང་། ཁྲོ་བོ་རྡོ་རྗེ་སེམས་དཔའ་ལ་སོགས་པའི་གཟུགས་སུ་སྦས་ཏེ། ཁམས་གསུམ་རྣམ་པར་རྒྱལ་བ་ལ་སོགས་པའི་ལྷ་མོའི་གཟུགས་ཡིན་པ་དེ་ཉིད་ཀྱི་ཕྱིར། གསང་བའི་བཙུན་མོ་ཞེས་བརྗོད་པའི་ཕྱིར་རམ། དྲན་པ་དང་