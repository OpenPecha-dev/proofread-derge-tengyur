གཟུགས་ཏེ། དེ་དག་ཐམས་ཅད་ཐོབ་པར་འགྱུར་རོ། །ཀུན་དུ་བཟང་པོ་ཉིད་ནི་ཕྱོགས་བཅུར་འགྲོ་བ་དང་སངས་རྒྱས་པ་ཉིད་དེ་འདི་དག་ལུས་དེ་ཉིད་ཀྱིས་འཐོབ་པར་འགྱུར་རོ། །དེ་ནས་རྡོ་རྗེ་སེམས་དཔའ་བསྒྲུབ་པའི་ཕྱག་རྒྱ་ཆེན་པོ་བཅིང་བ་ཡིན་ཏེ་ཞེས་བྱ་བ་ལ། དེ་
ནས་ཞེས་བྱ་བའི་སྒྲ་ནི་བཤད་ཟིན་ཏོ། །མི་ཕྱེད་པའི་སེམས་དཔའ་ནི་རྡོ་རྗེ་སེམས་དཔའོ། །དེའི་བསྒྲུབ་པ་ནི་མངོན་སུམ་དུ་བྱའོ། །དེའི་དོན་གྱི་ཕྱག་རྒྱ་ཆེན་པོ་ནི་རྡོ་རྗེ་སེམས་དཔའི་སྐུའི་ཕྱག་རྒྱ་ཆེན་པོ་སྟེ་དེ་བཅིང་བ་ཡིན་ཏེ་ཞེས་བྱ་བ་ནི་དེ་བཅིང་བའི་མཚན་ཉིད་བཤད་
དོ་ཞེས་པའོ། །བསྒྱིངས་བཅས་རྡོ་རྗེ་གསོར་བྱེད་ནི། །ཞེས་བྱ་བ་ནི་བསྙེམས་པས་བསྟོད་པའི་གཡོན་པའི་རྡོ་རྗེ་ཁུ་ཚུར་དྲིལ་བུ་དང་བཅས་པ། ཁ་ནང་དུ་བལྟས་པ་གཡོན་གྱི་དཀུའི་ཆར་གཞག་པ་དེས་བསྙེམས་པ་དང་བཅས་པས་ན་བསྒྱིངས་བཅས་སོ། །ཕྱག་
གཡས་པས་རྡོ་རྗེ་གསོར་ཞིང་འདེབས་པས་ཡང་དག་པར་འཛིན་པར་མཛད་པས་ན། བསྒྱིངས་བཅས་རྡོ་རྗེ་གསོར་བྱེད་ནི། །ཞེས་བྱའོ། །དེ་ལྟར་བསྒྱིངས་པ་དང་བཅས་པས་རྡོ་རྗེ་གསོར་བར་མཛད་ཅིང་རྡོ་རྗེ་དེ་རང་གི་ཐུགས་ཀར་བསྟོད་པའི་ཚུལ་གྱིས་འཇོག་པར་མཛད་པ་ནི།
རྡོ་རྗེ་སེམས་དཔའི་སྐུའི་ཕྱག་རྒྱའི་ཚུལ་ཏེ། བདག་ཉིད་དེའི་ང་རྒྱལ་གྱི་སྦྱོར་བས་གནས་ཤིང་བསྒོམ་པར་བྱའོ། །ཅི་འདི་སྐུའི་ཕྱག་རྒྱ་འབའ་ཞིག་གིས་བཅོམ་ལྡན་འདས་རྡོ་རྗེ་བསྙེམས་པའི་ཕྱག་རྒྱ་ཆེན་པོ་བསྐྱེད་པར་བྱ་འམ་ཞེ་ན། སྐུ་གསུང་ཐུགས་ཀྱི་རྡོ་རྗེ་ཡིས། །
རྡོ་རྗེ་སེམས་དཔར་བདག་ཉིད་འགྱུར། །ཞེས་བྱ་བ་གསུངས་ཏེ། སེམས་དཔའི་སྐྱིལ་མོ་ཀྲུང་གིས་དཔལ་རྡོ་རྗེ་སེམས་དཔའི་དབྱིབས་ཀྱིས་གནས་པ་འདི་ནི་སྐུའི་རྡོ་རྗེའོ། །ཡི་གེ་ཧཱུཾ་ལས་ལྕེ་རྡོ་རྗེ་རྩེ་ལྔ་པ་དཀར་པོ་བསམ་ཏེ། བཛྲ་སཏྭ་ཞེས་ཟློས་པ་འདི་ནི་གསུང་གི་རྡོ་རྗེའོ། །
དེ་ལྟར་བསྒོམས་པ་འདི་ནི་ཐུགས་ཀྱི་རྡོ་རྗེའོ། །སྐུ་གསུང་ཐུགས་ཀྱི་རྡོ་རྗེ་འདི་དག་གིས་དཔལ་རྡོ་རྗེ་སེམས་དཔའ་རང་ཉིད་འགྱུར་རོ། །ནི་ཞེས་བྱ་བ་ནི་ངེས་པར་གཟུང་བ་སྟེ། དེ་དག་ཉིད་ཀྱིས་བསྐྱེད་ལ་དེ་ཉིད་ཀྱི་བདག་ཉིད་དེའི་ཚུལ་དུ་བསྒོམ་མོ་ཞེས་བྱ་བའི་ཐ་ཚིག་གོ། །དེ་སྐད་དུ་ཡང་།