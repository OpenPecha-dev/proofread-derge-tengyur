རྡོ་རྗེ་སྲུང་བའི་གནས་སུ་རྡོ་རྗེ་བསྡམས་པ་ནང་དུ་བཅིངས་ལ། མཛུབ་མོ་གཉིས་སྐམ་པ་ལྟ་བུའི་ཕྱག་རྒྱས་མགུལ་པ་བཅིང་བར་བྱའོ། །དེ་གཉིས་ཁ་འགྲམ་མཆེ་བར་གཞག །ཅེས་བྱ་བ་ནི། གནོད་སྦྱིན་གྱི་གནས་སུ་རྡོ་རྗེ་བསྡམས་པ་ནང་དུ་བཅིངས་པའི་ཕྱག་རྒྱ་ཉིད་ལས་མཛུབ་
མོ་གཉིས་བརྐྱང་ལ་ཁ་འགྲམ་དུ་མཆེ་བའི་ཚུལ་དུ་གཞག་པར་བྱའོ། །ཁུ་ཚུར་དམ་དུ་བཅིངས་པ་ནི། །ཞེས་བྱ་བ་ནི་ཁྲོ་བོ་རྡོ་རྗེ་ཁུ་ཚུར་གྱི་གནས་སུ་རྡོ་རྗེ་བསྡམས་པ་ནང་དུ་བཅིངས་ལ། ཕྱག་རྒྱ་ཉིད་དམ་དུ་བཅིངས་པ་ནི་ཕྱག་རྒྱ་ཆེན་པོར་འགྱུར་རོ། །རྡོ་རྗེ་སེམས་མ་ལ་སོགས་པ་བཞི་དང་། སྒེག་
མོ་ལ་སོགས་པ་ནས་ཁྲོ་བོ་རྡོ་རྗེ་འབེབས་པའི་གནས་སུ་ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོ་ལས་བཤད་པའི་དམ་ཚིག་གི་ཕྱག་རྒྱ་འདི་ཉིད་འདིར་ཕྱག་རྒྱ་ཆེན་པོར་ཤེས་པར་བྱའོ། །གསང་བའི་ཁུ་ཚུར་ལས་བྱུང་བ། །ཞེས་བྱ་བ་ནི། ཁྲོ་བོ་རྡོ་རྗེ་ཁུ་ཚུར་གྱི་གནས་སུ་ཁུ་ཚུར་
དམ་དུ་བཅིང་བ་ནི། འདིར་གསང་བའི་ཁུ་ཚུར་གྱི་ཕྱག་རྒྱར་བཤད་དོ། །སྙིང་གར་གཞག་ཅེས་བྱ་བ་ནི། རྡོ་རྗེ་སེམས་དཔའི་གནས་སུ་གསང་བའི་ཁུ་ཚུར་བཅིངས་ནས། སྙིང་གའི་ཕྱོགས་སུ་གཞག་པ་ནི་འདིར་གཟུངས་ཀྱི་དམ་ཚིག་གི་ཕྱག་རྒྱའོ། །རྩིབ་ལོགས་གཅུ་ཞེས་བྱ་བ་ནི། །རྒྱལ་
པོའི་གནས་སུ་གསང་བའི་ཁུ་ཚུར་རྩིབ་ལོགས་གཡས་སུ་གཞག་གོ། །མདའ་དྲང་བ་ནི་གཡོན་པ་ནས། །ཞེས་བྱ་བ་ནི་ཆགས་པའི་གནས་སུ་གསང་བའི་ཁུ་ཚུར་གཡོན་པའི་རྩིབ་ལོགས་ནས་མདའ་འདྲེན་པའི་ཚུལ་དུ་བྱེད་པ་འདི་ནི་གཡོན་ནས་མདའ་འདྲེན་པའོ། །སྙིང་ག་ནས་ནི་དབྱུང་བར་བྱ། །
ཞེས་བྱ་བ་ནི་ལེགས་པའི་གནས་སུ་གསང་བའི་ཁུ་ཚུར་གྱི་ཕྱག་རྒྱ་སྙིང་གའི་ཕྱོགས་སུ་ལེགས་སོ་སྦྱིན་པའི་བསམ་པས་ཁའི་ཕྱོགས་སུ་གྱེན་དུ་ཡང་འདེགས་པའོ། །ཁྲོ་གཉེར་དུ་ནི་བསྒྱུར་ནས་དེ། །ཞེས་བྱ་བ་ནི་རིན་ཆེན་གྱི་གནས་སུ་གསང་བའི་ཁུ་ཚུར་གྱི་ཕྱག་རྒྱ་ཡོངས་སུ་བསྒྱུར་ནས་མཛོད་སྤུའི་
གནས་སུ་གཞག་པར་བྱའོ། །ཉི་མའི་དཀྱིལ་འཁོར་སྟོན་པ་དང་། །ཞེས་བྱ་བ་ནི་ཉི་མའི་གནས་སུ་གསང་བའི་ཁུ་ཚུར་གྱི་ཕྱག་རྒྱ་སྙིང་གའི་ཕྱོགས་སུ་ཉི་མའི་དཀྱིལ་འཁོར་གྱི་ཚུལ་དུ་འཇོག་པའོ། །སྤྱི་བོར་ལག་པ་བརྐྱང་བ་དང་། །ཞེས་བྱ་བ་ནི་དཔལ་གྱི་གནས་སུ་གསང་བའི་ཁུ་ཚུར་གྱི་ཕྱག་རྒྱ་ལག་