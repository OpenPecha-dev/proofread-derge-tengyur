དེའི་བདག་པོར་གྱུར་པའི་ཕྱིར་རོ། །འདི་ཉིད་རྒྱུ་ཡིན་པའི་ཕྱིར་དེ་བཞིན་གཤེགས་པ་ཐམས་ཅད་ཀྱི་ཡབ་བོ། །དེ་བཞིན་གཤེགས་པ་ཐམས་ཅད་ཀྱི་བཀས་རང་གི་རིགས་ཐམས་ཅད་བསྐྱེད་པ་དང་། གདུག་པ་ཐམས་ཅད་འདུལ་བར་བྱེད་པས་ན་བཀའ་བཞིན་བྱེད་པའོ། །རྡོ་རྗེ་
རྒྱལ་པོ་ལ་སོགས་པ་རྣམས་ལ་སྔར་བསྐྱེད་པས་ན། དེ་བཞིན་གཤེགས་པའི་ཐུ་བོའོ། །སེམས་ཅན་ཐམས་ཅད་འདུལ་བ་ཞེས་བྱ་བ་ནི། གདུག་ཅིང་གཏུམ་པའི་སེམས་ཅན་ཐམས་ཅད་འདུལ་བས་ན་འདུལ་བྱེད་དོ། །ལམ་ངན་པ་ལས་བཟློག་ནས་ལམ་བཟང་པོ་ལ་རབ་ཏུ་འཇོག་པའི་འབྲས་
བུ་དེ་ཉིད་ཀྱི་རྒྱུ་དེ་ལས་བཟློག་པའི་དངོས་པོ་ནི་སེམས་ཅན་ཐམས་ཅད་གདུལ་བར་བྱ་བའི་དོན་གྱི་ཕྱིར་རོ། །དེ་ནས་ཁྲོ་བོའི་རྒྱལ་པོར་དབང་བསྐུར་རོ། །སྡིག་པ་ཅན་གྱི་སེམས་ཅན་རྣམས་སྦྱང་བའི་ཕྱིར་ཞེས་བྱ་བ་ནི་འདོད་ཆགས་དང་ཞེ་སྡང་དང་གཏི་མུག་མེད་པར་སྔ་ནས་མཁྱེན་པའི་སྟོབས་ཀྱིས་
སྡིག་པ་རྣམས་ཡོངས་སུ་སྤངས་ཤིང་ཟད་པ་ཡིན་ནོ། །དེ་ལྟར་ཁྱབ་འཇུག་ལ་སོགས་པའི་འཇིག་རྟེན་པ་རྣམས་གདུལ་བའི་ཕྱིར་འཁོར་ལ་བཀའ་སྩལ་པ་དེའི་རྗེས་སུ་འཇུག་པ་གསུངས་པ་ནི། དེ་ནས་ཞེས་བྱ་བ་ལ་སོགས་པ་གསུངས་པའོ། །དབང་ཕྱུག་ཆེན་པོ་དེ་གསོ་བར་བཀའ་སྩལ་པ་
དེའི་རྗེས་སུ་འཇུག་པ་དང་། ཡོངས་སུ་སྦྱོང་བའི་ཕྱིར་ཞབས་འོག་ཏུ་དགུག་པ་གསུངས་པ་ནི་རྐང་པས་དགུག་པའི་ཁྲོ་བོའི་ཕྱག་ན་ལྕགས་ཀྱུ་ཡིན་པར་ཤེས་པར་བྱའོ། །ད་ནི་དེ་ནས་ཕྱག་ན་རྡོ་རྗེ་ཞེས་བྱ་བ་ལ་སོགས་པ་དང་། དབང་ཕྱུག་ཆེན་པོ་ཡོངས་སུ་སྦྱོང་བའི་ཕྱིར་དང་། ཚར་གཅོད་པར་
བཀའ་སྩལ་པ་དང་། དེའི་རྗེས་སུ་འཇུག་པ་ནི། དེ་ནས་བཅོམ་ལྡན་འདས་ཀྱིས་ལྷ་ཆེན་པོ་ལ་ཐུགས་རྗེ་ཆེན་པོ་བསྐྱེད་དེ་ཞེས་བྱ་བ་ལ་སོགས་པ་སྨོས་སོ། །དབང་ཕྱུག་ཆེན་པོ་ལ་དབབ་པ་དང་། སྡུག་བསྔལ་ཀུན་ཞི་བ་དང་། བླ་ན་མེད་པའི་བདེ་བ་དང་། ཡིད་བདེ་བ་མྱོང་བར་བྱས་ནས།
བླ་ན་མེད་པའི་བྱང་ཆུབ་ཐོབ་པ་ནི། བླ་ན་མེད་པ་གྲུབ་པའི་དབང་བསྐུར་བ་ཞེས་བྱ་བ་ལ་སོགས་པ་སྨོས་ཏེ། དེ་ལ་བླ་ན་མེད་པའི་དངོས་གྲུབ་ནི་སངས་རྒྱས་ཡིན་པའི་ཕྱིར། དེའི་དོན་དུ་དབང་བསྐུར་བ་ནི་བླ་ན་མེད་པ་གྲུབ་པའི་དབང་བསྐུར་བའོ། །ཏིང་ངེ་འཛིན་སྟོང་པ་ཉིད་དང་། མཚན་མ་མེད་པ་དང་