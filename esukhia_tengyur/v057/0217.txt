ཤེས་རབ་ཀྱི་ཕ་རོལ་ཏུ་ཕྱིན་པའི་བསམ་གཏན་གྱིས་དེ་བཞིན་གཤེགས་པ་ཐམས་ཅད་བཅིང་དུ་གསོལ། འབེབས་པས་རང་བཞིན་གྱིས་འོད་གསལ་ཞིང་སྐྱེ་བ་མེད་པར་འབེབས་པས་དེ་བཞིན་གཤེགས་པ་རྣམས་འབེབས་པར་མཛོད་ཅིག་ཅེས་བྱ་བ་དང་། བྱམས་པ་
ལ་སོགས་པ་ལ་དམ་པའི་ཆོས་ཀྱི་གྲོང་ཁྱེར་ཡོངས་སུ་སྐྱོངས་ཤིག་ཅེས་བྱའོ། །ཐམས་ཅད་དུ་ཐམས་ཅད་ཀྱི་རང་རང་གི་ཕྱག་རྒྱ་ཆེན་པོ་བཅིངས་ལ། རང་གི་ཕྲིན་ལས་ལ་ངེས་པར་སྦྱར་བ་ཡིན་པར་ཤེས་པར་བྱའོ། །དེ་ལྟར་ལས་ཀྱི་རྒྱལ་པོ་མཆོག་རྣམ་པར་བསྒོམས་ནས་ཡང་རྡོ་རྗེ་
སེམས་དཔའི་སྦྱོར་བས་བསྡུ་བ་བྱས་ཏེ། མཚན་བརྒྱ་རྩ་བརྒྱད་པས་ཡང་དག་པར་བསྟོད་ནས། ཇི་ལྟ་བ་བཞིན་དུ་དགུག་པ་དང་། གཞུག་པ་དང་། བཅིང་བ་དང་། དབང་དུ་བྱ་བ་བྱས་ལ། རྡོ་རྗེ་གནོད་སྦྱིན་གྱིས་བགེགས་བསལ་བ་དང་། ཕྱོགས་བཅིང་བ་ལ་སོགས་པ་བྱས་ནས། རྡོ་རྗེ་
ཁུ་ཚུར་གྱིས་སྒོ་བཅད་དེ། རྡོ་རྗེ་གོ་ཆས་སྲུང་བ་ཐམས་ཅད་ཡང་དག་པར་སྲུངས་ལ། མཆོད་ཡོན་ཕུལ་ནས། དེ་བཞིན་གཤེགས་པ་ཐམས་ཅད་ལ་ཕྱག་རྒྱ་བཞིས་རྒྱས་བཏབ་ལ་དབང་བསྐུར་ཏེ། མཆོད་ཡོན་སྔོན་དུ་འགྲོ་བ་དང་ཕྱིའི་ཡོ་བྱད་ཐམས་ཅད་ཀྱིས་ཡང་དག་པར་མཆོད་
པ་དང་། སྒེག་མོ་ལ་སོགས་པ་དང་། ལས་ཀྱི་དཀྱིལ་འཁོར་ལས་གསུངས་པའི་མཆོད་པ་བཅུ་དྲུག་དང་། ཡིད་ཀྱིས་མཆོད་པ་དང་། མཆོད་པའི་ཁྱད་པར་ཐམས་ཅད་ཀྱིས་ཡང་ལེགས་པར་མཆོད་ལ། ཕྱག་བཞི་བྱས་ནས། བཛྲ་ཨཱཏྨ་ཀོ྅ཧཾ། སྭ་བྷཱ་ཝ་ཤུདྡྷོ྅ཧཾ། སརྦྦ་ས་
མོ྅ཧཾ། ཞེས་རྣམ་པར་བསྒོམས་ནས། བཛྲ་ས་ཏྭ་ཞེས་བརྗོད་ལ། ཐམས་ཅད་ཀྱང་བདག་ཁོ་ན་ཡིན་ནོ་ཞེས་བསྒོམ་པར་བྱའོ། །དེ་ནས་མཚན་བརྒྱ་རྩ་བརྒྱད་བས་བསྟོད་ལ། དེ་བཞིན་དུ་ཡང་དག་པར་མཆོད་དེ། ཇི་ལྟ་བ་བཞིན་དུ་ཕྱག་བྱས་ནས། ཕྱག་རྒྱ་དགྲོལ་བར་བྱས་ལ་དབང་
བསྐུར་ཏེ། གོ་ཆ་བགོས་ནས་མཉམ་པའི་ཐལ་མོས་ཀྱང་མཉེས་པར་བྱས་ལ། བཛྲ་ས་ཏྭ་ཞེས་བྱ་བ་དང་། ཡི་གེ་བརྒྱ་པ་ཡང་བརྗོད་ལ། མངོན་པར་འདོད་པའི་དངོས་གྲུབ་ཀྱི་ཕྱིར་དགེ་བའི་རྩ་བ་ཡོངས་སུ་བསྔོས་ནས་མཆོད་ཡོན་ཕུལ་ལོ། །སླར་བྱོན་པའི་ཕྱིར་བསྐུལ་ཏེ་གཤེགས་