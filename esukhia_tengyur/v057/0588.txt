ཚུར་གྱི་ཕྱག་རྒྱ་ཆེན་པོ་གཉིས་སུ་བྱས་ནས། འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོའི་ཚུལ་གྱིས་ལས་ཀྱི་ཕྱག་རྒྱ་བཅིང་བར་བྱའོ། །གཞན་ཡང་གཟུངས་ཀྱི་ཁྲོ་བོ་རྡོ་རྗེ་ཁུ་ཚུར་གྱི་དམ་ཚིག་གི་ཕྱག་རྒྱ་གཉིས་སུ་བྱས་ནས་གསང་བའི་ལས་ཀྱི་ཕྱག་རྒྱ་བཅིང་བར་བྱའོ། །འདི་སྐད་
སྟོན་པ་ཡིན་ཏེ། ཇི་སྐད་བཤད་པའི་རྡོ་རྗེ་ཁུ་ཚུར་གཉིས་སུ་བྱས་ཏེ། རེ་རེ་ཞིང་གར་བྱས་ནས། ཡང་རེ་རེ་ཞིང་རྡོ་རྗེ་ཁུ་ཚུར་བཅིང་བ་གཉིས་སུ་བྱས་ནས་གཡོན་པའི་རྡོ་རྗེ་མཛུབ་མོ་བསྒྲེང་བ་གཡས་པས་གཟུང་བ་ནི་རྣམ་པར་སྣང་མཛད་ཀྱིའོ། །བསྒྱིངས་པ་དང་བཅས་པས་གསོར་བ་ནི། རྡོ་རྗེ་ཧཱུཾ་མཛད་
དང་། ཁྲོ་བོ་རྡོ་རྗེ་སེམས་དཔའ་དང་། གཟུངས་ཀྱི་ཁྲོ་བོ་སེམས་མ་རྡོ་རྗེ་མ་རྣམས་ཀྱིའོ། །མཛུབ་མོ་ལྕགས་ཀྱུ་ལྟར་གནས་པ་ནི། རྒྱལ་པོའི་གནས་ཀྱིའོ། །མདའ་འཕེན་པའི་ཚུལ་དུ་བྱེད་པ་ནི་ཆགས་པའི་གནས་ཀྱིའོ། །ལེགས་པར་བྱེད་པའི་ཚུལ་གྱིས་སྙིང་གར་གནས་པ་ནི་ལེགས་པའི་
གནས་ཀྱིའོ། །རྡོ་རྗེ་གཉིས་དབང་བསྐུར་བའི་ཚུལ་དུ་བྱེད་པ་ནི། རིན་ཆེན་ཧཱུཾ་མཛད་དང་། ཁྲོ་བོ་ཁྲོ་གཉེར་དང་། གཟུངས་ཀྱི་རྡོ་རྗེ་རིན་ཆེན་མའིའོ། །སྙིང་གར་ཉི་མ་བསྟན་པ་ནི་ཉི་མའི་གནས་ཀྱིའོ། །གཡོན་པའི་ལག་ངར་བསྒྲེང་བ་ནི་དཔལ་གྱི་གནས་ཀྱིའོ། །དེ་བཞིན་དུ་ཁའི་ཕྱོགས་སུ་
བསྐོར་བ་ནི་བཞད་པའི་གནས་ཀྱིའོ། །གཡས་པས་གཡོན་པར་འབྱེད་པ་ཆོས་ཀྱི་ཧཱུཾ་མཛད་དང་། ཁྲོ་བོ་རྡོ་རྗེ་ཆོས་དང་། གཟུངས་ཀྱི་རྡོ་རྗེ་ཆོས་མའི་འོ། །སྙིང་གར་རལ་གྲི་འཛིན་པ་ནི་རྣོན་པོའི་གནས་ཀྱིའོ། །མགལ་མེའི་འཁོར་ལོ་བསྐོར་བ་ལྟར་བྱེད་པ་ནི་རྒྱུའི་གནས་ཀྱིའོ། །རྡོ་རྗེ་གཉིས་
གྱེན་དུ་ཚིག་འབྱིན་པ་ནི་གསང་བའི་གནས་ཀྱིའོ། །རྡོ་རྗེ་གར་བསྐོར་བ་བཀྲོལ་ནས་འགྲམ་པ་དང་སྤྱི་བོར་འཇོག་པ་ནི་ལས་ཀྱི་ཧཱུཾ་མཛད་དང་། རྡོ་རྗེ་ལས་དང་། གཟུངས་ཀྱི་ལས་ཀྱི་རྡོ་རྗེ་མའིའོ། །ཁྲབ་འཛིན་པ་ལྟ་བུ་ནི་སྲུང་བའི་གནས་ཀྱིའོ། །མཐེའུ་ཆུང་གཉིས་མཆེ་བ་ལྟ་བུར་བྱེད་པ་ནི།
རྡོ་རྗེ་གནོད་སྦྱིན་གྱི་གནས་ཀྱིའོ། །ཁུ་ཚུར་གཉིས་འཚིར་བ་ནི་གཟུངས་ཀྱི་ཁྲོ་བོའི་ཁུ་ཚུར་གྱི་ལས་ཀྱི་ཕྱག་རྒྱའོ། །དེ་ལྟར་ཕྱག་རྒྱ་ཆེན་པོའི་ཁུ་ཚུར་གཉིས་སུ་བྱས་པའི་ལས་ཀྱི་ཕྱག་རྒྱ་བསྟན་ནས། དེ་བཞིན་དུ་དམ་ཚིག་རྡོ་རྗེ་ཁུ་ཚུར་གྱི་ཁྲོ་བོ་གཟུངས་ཀྱི་ཁུ་ཚུར་གཉིས་སུ་བྱས་ནས། རྣམ་པར་