བཅིངས་ལ། སློབ་དཔོན་ཇི་ལྟ་བ་བཞིན་དུ་འཇུག་པར་བྱའོ། །དེ་ནས་ཆོ་ག་ཐམས་ཅད་རྗེས་སུ་སྤྱད་ལ། སྣ་ཚོགས་རྡོ་རྗེ་དང་། སྣ་ཚོགས་དྲིལ་བུ་ཐོགས་ཏེ་བསྡུ་བར་བྱས་ནས། སློབ་མ་གཞུག་པའི་གནང་བ་ནོད་པའི་རྗེས་ཐོགས་ཉིད་ལ་ཞེས་བྱ་བ་ནི། དེ་ནས་ཞེས་བྱ་བའི་སྒྲའི་དོན་ཡིན་
ནོ། །གཞུག་པ་ལ་སོགས་པའི་ཆོ་ག་རྒྱས་པ་བཤད་ཅེས་བྱ་བ་ནི། གཞུག་པ་ལ་སོགས་པའི་ཆོ་ག་རྒྱས་པ་གང་ཡིན་པ་དེ་ནི་གཞུག་པ་ལ་སོགས་པའི་ཆོ་ག་རྒྱས་པ་སྟེ། སོགས་པའི་སྒྲ་ནི་མནའི་སྙིང་པོ་དང་། དབབ་པ་དང་། དབབ་པ་ཉེ་བར་བསྡུ་བ་ལ་སོགས་པ་བསྡུའོ། །གཞུག་པ་ལ་སོགས་པའི་
ཆོ་ག་དེ་ཡང་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་གསུངས་ཏེ་འདིར་ཁྱད་པར་ནི་འདི་ཡིན་ཏེ། ལས་ཀྱི་དཀྱིལ་འཁོར་ལས་གསུངས་པའི་སེམས་མ་རྡོ་རྗེ་མ་བཅིང་བར་བྱའོ། །དེ་ལ་དང་པོར་ཞེས་བྱ་བ་ནི་མནའ་ལ་སོགས་པའི་སྔོན་དུ་ཞེས་བྱ་བའི་ཐ་ཚིག་གོ། །རྡོ་རྗེ་དབྱིངས་ཀྱི་དཀྱིལ་འཁོར་དུ་འཇུག་པའི་
ཚུལ་གྱིས་ཞེས་བྱ་བ་ནི་རྡོ་རྗེ་དབྱིངས་ཀྱི་དཀྱིལ་འཁོར་དུ་འཇུག་པའི་ཚུལ་གྱིས་བཅུག་ནས་ཀྱང་འདི་སྐད་ཅེས་བརྗོད་པར་བྱའོ། །ཅི་ཞིག་བརྗོད་ཅེ་ན། འདི་ནི་ཞེས་བྱ་བ་ལ་སོགས་པ་སྨོས་ཏེ། དེ་བཞིན་གཤེགས་པ་ཐམས་ཅད་ཀྱི་མཆོད་པ་ནི་ཆེན་པོ་ལ་སོགས་པའི་མཆོད་པ་བྱེད་པའོ། །དམ་ཚིག་ནི་རྒྱུའོ། །གང་
ཞིག་ཡིན་ཞེ་ན། མཆོད་པ་བཅུ་དྲུག་པོ་འདི་རྣམས་ཞེས་བྱ་བ་ལ་ལས་ཀྱི་དཀྱིལ་འཁོར་གྱི་དེ་བཞིན་གཤེགས་པ་ཐམས་ཅད་ཀྱི་མཆོད་པ་འདི་རྣམས་ནི་དམ་ཚིག་ཡིན་པས་ན་དེའི་ཕྱིར་དེར་ཞུགས་ནས། ཁྱེད་ཀྱིས་ཉིན་རེ་ཞིང་ཞེས་བྱ་བ་ཉི་མ་རེ་རེར་ཐུན་བཞི་རབ་ཏུ་དགའ་ཞིང་བདེ་མ་ལ་སོགས་པ་མཆོད་པ་བཅུ་
དྲུག་པོ་འདི་རྣམས་ཅི་ནུས་སུ་བྱ་ཞིང་སེམས་ཀྱིས་བསྒོམ་མོ། །ཅི་ནུས་སུ་གྱིས་ཤིག་ཅེས་བྱ་བ་ནི་རྣམ་པ་ཐམས་ཅད་དུ་བསྒོམ་པར་མི་ནུས་ན་ཡང་ཞེས་སྟོན་པ་ཡིན་ནོ། །ཐམས་ཅད་ཀྱི་མཚན་མ་ཞེས་བྱ་བ་ནི་སྣ་ཚོགས་ཀྱི་མཚན་མ་ཡིན་པས་ན་ཐམས་ཅད་ཀྱི་མཚན་མ་སྟེ། རྡོ་རྗེ་ལས་ཀྱི་མཚན་མ་ཞེས་བྱ་བའི་ཐ་
ཚིག་གོ། །དེ་སྦྱིན་ནོ། །འདིས་ནི་འདི་སྐད་སྟོན་པ་ཡིན་ཏེ། སངས་རྒྱས་ཐམས་ཅད་ཀྱི་སྐུ་རིན་པོ་ཆེའི་དབུ་རྒྱན་དང་ཅོད་པན་གྱི་དབང་བསྐུར་ལ། སྔ་མ་བཞིན་དུ་རྡོ་རྗེ་དབལ་གྱི་དམ་ཚིག་གི་ཕྱག་རྒྱས་ཀྱང་སྣ་ཚོགས་རྡོ་རྗེ་ཕྲེང་བའི་དབང་བསྐུར་བ་བྱིན་ལ་སྣ་ཚོགས་རྡོ་རྗེ་ལག་པར་སྦྱིན་པར་བྱའོ། །དེ་ལྟར་