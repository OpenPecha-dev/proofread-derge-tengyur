ཞེས་བྱ་བ་ནི་སེམས་བརྟན་པོར་འགྲུབ་པར་གྱུར་ནས། ཕྱིས་ཐམས་ཅད་རྡོ་རྗེ་ཁྲོ་བོའི་བདག་ཉིད་བསམས་པས་འབར་བར་འགྱུར་རོ། །འདི་སྐད་སྟོན་པ་ཡིན་ཏེ། རྡོ་རྗེ་ཧཱུཾ་མཛད་ཀྱི་རྣལ་འབྱོར་བྱས་ནས་སྐུ་ཕྱག་རྒྱའི་སྙིང་པོ་བཟླས་ནས། ཟླ་བ་གཉིས་རྡོ་རྗེ་ཧཱུཾ་མཛད་ཀྱི་བདག་ཉིད་དུ་
བསྒོམས་ལ། དེ་ནས་སྤྲོ་བ་དང་བསྡུ་བའི་རྣལ་འབྱོར་ཟླ་བ་གཅིག་ཏུ་བྱས་ནས། དེའི་མཐར་མཚན་ཐོག་ཐག་བསྒོམ་པ་བྱས་ན། དེའི་དངོས་གྲུབ་འགྲུབ་པར་འགྱུར་རོ། །རྡོ་རྗེ་ཧཱུཾ་མཛད་ཀྱི་སྐུའི་འོད་ཟེར་འབར་བའི་ཕྲེང་བ་འཁྲུགས་པའི་ཡིད་ཀྱིས་རང་གི་ལུས་ལས་ཕྱུང་ལ། བསྒྲུབ་པར་བྱ་བའི་
ལུས་བཀང་ལ། །ཁྲོ་བོ་རྡོ་རྗེ་ཧཱུཾ་མཛད་དོ། །ཞེས་ངག་གིས་བརྗོད་ན། ཐམས་ཅད་ལ་འབབ་པར་འགྱུར་རོ། །རྡོ་རྗེ་ངག་ནི་ལེགས་པར་སྨྲ། །ཞེས་བྱ་བ་ནི། རྡོ་རྗེ་ངག་གིས་རྡོ་རྗེ་དབྱངས་སུ་བརྗོད་པ་ནི། རྡོ་རྗེ་ངག་ནི་མཚན་ཉིད་དོ། །དེས་བརྗོད་པ་དང་བཟླས་པ་ཕྱིན་ཅི་མ་ལོག་པ་ནི་ལེགས་
པའོ། །ཧཱུཾ་ཞེས་བྱ་བ་བཞི་ལྡན་པ། །སངས་རྒྱས་ཀུན་གྱི་སྙིང་པོ་ཡིས། །ཞེས་བྱ་བ་ནི་དེ་བཞིན་གཤེགས་པ་ཐམས་ཅད་ཀྱིའོ། །རྡོ་རྗེ་ཧཱུཾ་མཛད་མིང་དུ་བྱས་པའི་སྙིང་པོར་བཤད་པ་གང་ཡིན་པ་དེ་ནི་རྡོ་རྗེ་ངག་ཏུ་བརྗོད་པ་ཡིན་ནོ་ཞེས་བྱ་བའི་དོན་ཏོ། །འདི་སྐད་སྟོན་པ་ཡིན་ཏེ། སྔ་མ་བཞིན་དུ་རྡོ་རྗེ་ཧཱུཾ་
མཛད་ཀྱི་རྣལ་འབྱོར་བྱས་ནས་ཟླ་བ་གསུམ་དུ་ངག་གིས་ཕྱག་རྒྱའི་སྙིང་པོ་བཟླས་ཏེ། མཚན་ཐོག་ཐག་ཏུ་བསྒོམ་པ་བྱས་ལ། དེ་ནས་རྡོ་རྗེ་ཧཱུཾ་མཛད་ཀྱི་སྐུ་ཞལ་བཞི་པ། ཕྱག་བརྒྱད་པ། ཕྱག་ན་ལྕགས་ཀྱུ་དང་ཞགས་པ་ལ་སོགས་པ་བསྣམས་པ་རང་གི་ཞལ་བཞི་ལས་སྤྲུལ་ལ། ཧཱུཾ་བཞི་བརྗོད་ཅིང་
བསྒྲུབ་པར་བྱ་བ་དྲངས་ན། རང་གི་དབང་དུ་བྱེད་པར་འགྱུར་རོ། །རྡོ་རྗེ་ཁྲོ་བོའི་ལྷ་མཆོག་གིས། །ཞེས་བྱ་བ་ནི། བཞིན་འགྱུར་བའི་ཁྲོ་གཉེར་བཅུམས་ནས་ཁྲོ་བོའི་ལྟ་སྟངས་བཞིས་བལྟས་པ་ནི། རྡོ་རྗེ་ཁྲོ་བོ་ལྷ་མཆོག་སྟེ། །རྡོ་རྗེ་ཧཱུཾ་མཛད་ཀྱི་རྣལ་འབྱོར་པར་ཐམས་ཅད་གསོད་པར་བྱེད་དོ། །དེའི་
དོན་ནི་འདི་ཡིན་ཏེ། རང་ཉིད་རྡོ་རྗེ་ཧཱུཾ་མཛད་དུ་བྱས་ལ་བཅོམ་ལྡན་འདས་རྡོ་རྗེ་ཧཱུཾ་མཛད་ཀྱི་ཡེ་ཤེས་སེམས་དཔའ་དང་གཅིག་ཏུ་གྱུར་པར་བསྒོམས་ནས། ཡི་གེ་ཧཱུཾ་ལས་མིག་ཏུ་རྡོ་རྗེ་འབར་བ་གཉིས་བསྐྱེད་ལ། ལྟ་བའི་ཕྱག་རྒྱའི་སྙིང་པོ་བཟླས་ཏེ། ཟླ་བ་གཉིས་བསྒོམས་ལ། དེ་ནས་སྤྲོ་བ་དང་།