ལྷག་མ་རྣམས་ནི་ཟླ་བའི་དཀྱིལ་འཁོར་རེ་རེ་བྲི་བར་བྱའོ། །དེ་ནས་རྣམ་པར་སྣང་མཛད་ལ་སོགས་པ་གདན་དེ་རྣམས་ལ་བཀོད་ལ། སྒེག་མོ་ལ་དེ་ལས་གཞན་ཡང་ཁར་དཀྲོལ་བརྡུང་བའི་ལྷ་མོ་བཞིས་བསྐོར་བ་དང་། གླུ་མ་དེ་ལས་གཞན་པའི་གླིང་བུ་མ་བཞི་དང་། ཕྲེང་བ་མ་ལ་རང་
གི་གནས་སུ་དེ་ལས་གཞན་པ་རྔ་ཟླུམ་བརྡུང་བ་བཞི་དང་། གར་མ་ལ་དེ་ལས་གཞན་པའི་རྔ་རྐེད་ཉག་བརྡུང་བ་བཞི་དང་། བདུག་པ་མ་ལ་དེ་ལས་གཞན་པའི་ཟངས་དུང་འབུད་པ་བཞི་དང་། མེ་ཏོག་མ་ལ་དེ་ལས་གཞན་པ་རྔ་བོ་ཆེ་བརྡུང་བ་བཞི་དང་། མར་མེ་མ་ལ་དེ་ལས་གཞན་པ་རྔ་དྲ་བ་
ཅན་བརྡུང་བ་བཞི་དང་། བྱུག་པ་མ་ལ་དེ་ལས་གཞན་པ་རྔ་འདའ་ཀ་བརྡུང་བའི་ལྷ་མོ་བཞིས་བསྐོར་བ་བྱ་སྟེ། འཁོར་རྣམས་ཀྱང་རང་རང་གི་གནས་སུ་བྲི་བར་བྱའོ། །དེ་ནས་བརྡུང་བའི་སྙིང་པོ་ནི་འདི་ཡིན་ཏེ། བཛྲ་ཧཱུཾ་ཧ་ཁར་དཀྲོལ་གྱི་སྙིང་པོའོ། །བཛྲ་གྷུ་གྷུ་རྔ་ཟླུམ་གྱི་སྙིང་
པོའོ། །བཛྲ་ཧཱུཾ་ཨོཾ་གླིང་བུ་འབུད་པའིའོ། །བཛྲ་ཧཱུཾ་སྟཾ་རྔ་རྐེད་ཉག་བརྡུང་བའིའོ། །བཛྲ་ཏི་ཏི་ཟངས་དུང་འབུད་པའིའོ། །བཛྲ་ཊ་ཊ་ཏ་རྔ་བོ་ཆེ་བརྡུང་པའི་འོ། །བཛྲ་ཧ་དུ་ཧ་རྔ་དྲ་བ་ཅན་བརྡུང་བའི་འོ། །བཛྲ་ཧ་དུ་རྔ་འདའ་ཀ་བརྡུང་བའི་སྟེ་ལྷག་མ་ནི་བཤད་ཟིན་ཏོ། །དེ་ལྟར་རྟེན་དང་བརྟེན་
པའི་དཀྱིལ་འཁོར་བྲིས་ནས། དགོངས་ཀའི་དུས་སུ་དཔལ་རྡོ་རྗེ་ཧཱུཾ་མཛད་ཀྱི་རྣལ་འབྱོར་པས་རྡོ་རྗེ་ཁྲོ་བོ་ཏི་རཱིནྟི་རིའི་ཕྱག་རྒྱ་བཅིངས་ཏེ། དེ་ཉིད་ཀྱིས་མེ་ཏོག་གི་ཕྲེང་བ་བླངས་ལ། རྡོ་རྗེ་ཤུགས་ཀྱི་ཧཱུཾ་བཞི་བརྗོད་ཅིང་དཀྱིལ་འཁོར་དུ་ཞུགས་ལ་ལན་བདུན་བར་དུ་བསྐོར་བ་བྱས་ཏེ། ལྷག་
མ་དོར་བ་དང་མ་ཚང་བ་བསྐང་བའི་ཕྱིར། རྡོ་རྗེ་དང་དྲིལ་བུ་དཀྲོལ་ཞིང་བལྟ་བར་བྱའོ། །དེ་ནས་ཕྲེང་བ་དེ་བཅོམ་ལྡན་འདས་རྡོ་རྗེ་ཧཱུཾ་མཛད་ལ་ཕུལ་ཏེ། གར་བྱ་ཞིང་བླངས་ལ་ཡི་གེ་ཧཱུཾ་བཞིས་རང་གི་མགོ་ལ་བཅིང་བར་བྱའོ། །དེ་ནས་དཀྱིལ་འཁོར་གྱི་དབུས་སུ་འཇུག་སྟེ། རྣལ་འབྱོར་པས་
ལེགས་པར་མཉམ་པར་བྱས་ནས། ཨོཾ་བཛྲོདྡྷ་ཊ་ས་མ་ཡ་པྲ་བེ་ཤ་ཡ་ཧཱུཾ་ཞེས་བྱ་བའི་སྔགས་འདི་དང་ཕྱག་རྒྱ་དང་ལྡན་པས་དཀྱིལ་འཁོར་ཐམས་ཅད་ཀྱི་སྒོ་རྣམས་དབྱེ་བར་བྱའོ། །དེ་ནས་རིན་པོ་ཆེའམ། ཡང་ན་ས་ལས་བྱས་པའི་བུམ་པ་རྩ་བ་མི་གནག་པ། མགྲིན་པ་རིང་བ། མཆུ་