དེ་བཞིན་དུ་གཡས་ཕྱོགས་ནས་བལྟས་ནས་ཕྱོགས་མཚམས་དང་། དཀྱིལ་འཁོར་ནམ་མཁའ་དང་ས་བཅིང་བ་དང་ར་བ་དང་དྲ་བ་བྱས་ལ། རྐང་མཐིལ་གྱིས་ཡོངས་སུ་བཟུང་བས་ས་བཞི་བརྟན་པ་ནས་བརྩམས་ཏེ་རི་རབ་ཀྱི་སྟེང་གི་བར་དུ་རྡོ་རྗེའི་རང་བཞིན་དུ་བྱེད་
ཅིང་། རྡོ་རྗེ་སེམས་དཔའི་ཕྱག་རྒྱ་ཆེན་པོ་བཅིངས་ལ། དེའི་ང་རྒྱལ་དང་ལྡན་པས་བཛྲ་སཏྭ་ཧཱུཾ་ཞེས་ཟློས་ཤིང་གཡས་ཕྱོགས་ནས་ཡོངས་སུ་བསྐོར་ནས། ཡང་དཀྱིལ་འཁོར་གྱི་ཆོ་ག་ལས་བཤད་པའི་ཚུལ་གྱིས་བགེགས་གཞོམ་པ་ལ་སོགས་པ་བྱ་བ་ནས། ལྷག་པར་གནས་པའི་ཆོ་ག་
རྣམས་རྗེས་སུ་སྤྱད་པར་བྱའོ། །དེ་ནས་ཉི་མ་འཆར་བའི་དུས་སུ་དཀྱིལ་འཁོར་དེ་དམ་ཚིག་གི་ཕྱག་རྒྱ་དེ་ཉིད་ཀྱིས་ནམ་མཁར་བཞག་ལ་ཐིག་གིས་ཐིག་གདབ་པར་བྱའོ། །སར་པ་ཞེས་བྱ་བ་ནི་དཀྱིལ་འཁོར་གཞན་དུ་ཡོངས་སུ་མ་སྤྱད་པའོ། །ལེགས་པར་བཀལ་ནས་ཀྱང་ཞེས་བྱ་བ་ནི་དྲིས་
བྱུག་པའི་གསེར་ལ་སོགས་པའི་སྣོད་དུ་གཞག་གོ། །ཚད་དང་ལྡན་པ་ཞེས་བྱ་བ་ནི་དཀྱིལ་འཁོར་ཁྲུ་དྲུག་པ་ལ་སྦོམས་སུ་མཐེའུ་ཆུང་གི་ཚད་ལ་ཆུར་དཀྱིལ་འཁོར་ཉིས་འགྱུར་གྱི་ཚད་ཀྱིས་སོ། །མཛེས་པའི་ཐིག་གིས་ཞེས་བྱ་བ་ནི་ཚོན་སྣ་ལྔ་པོས་ལྟ་ན་སྡུག་པའི་ཐིག་གིས་ཐིག་གདབ་པའོ། །
མཁས་པས་ཞེས་བྱ་བ་ནི་དཀྱིལ་འཁོར་གྱི་མདོག་དང་དབྱིབས་དང་བྱ་བ་ལ་སྦྱང་བའོ། །ཅི་ནུས་ཀྱིས་ཞེས་བྱ་བ་ནི་ཚད་དཔག་ཚད་ནས་བརྩམས་ཏེ། ཁྲུ་དྲུག་པའི་ཚད་ཀྱི་མཐར་ཐུག་པའི་བར་དུ་ནུས་པའི་ཚད་ལས་དཔགས་ཏེ། དཀྱིལ་འཁོར་གྱི་ཐིག་གིས་གདབ་པར་བྱའོ། །གྲུ་བཞིར་བགྱི་
ཞིང་སྒོ་བཞི་དང་། །ཞེས་བྱ་བ་ནི་ཤར་དང་ནུབ་དང་བྱང་དང་ལྷོའི་ངོས་ཀྱི་རི་མོས་ཟུར་བཞིར་བྱས་པའི་ཕྱིར་གྲུ་བཞིའོ། །སྒོ་བཞི་དང་ཞེས་བྱ་བ་ནི་ཤར་དང་ལྷོ་དང་ནུབ་དང་བྱང་གི་ངོས་ཀྱི་དབུས་སུ་རེ་རེ་ཞིང་སྒོ་བཏོད་པ་ཡོད་དེ་དེས་ན་སྒོ་བཞིའོ། །རྟ་བབས་བཞིས་ནི་མཛེས་བགྱིས་ལ། །ཞེས་བྱ་
བ་ནི་གོ་བར་ཟད་དོ། །ཐིག་བཞི་དང་ནི་ལྡན་གྱུར་པ། །ཞེས་བྱ་བ་ནི་ཚངས་པའི་ཐིག་གཉིས་དང་མཚམས་ཀྱི་ཐིག་གཉིས་ཏེ། དེ་དག་དང་ཡང་དག་པར་ལྡན་པར་གྱུར་པ་ནི་མཉམ་པོར་བྱ་བའི་ཕྱིར་ཞེས་བྱ་བའི་བར་དུའོ། །དར་དང་མེ་ཏོག་ཕྲེང་བས་བརྒྱན། །ཞེས་བྱ་བ་ནི་དར་གྱི་ཕྲེང་བ་དང་།