ཏེ། ཆོ་ག་བཞིན་དུ་ཞེས་བྱ་བ་ནི་ལྷ་རྣམས་དམ་ཚིག་གི་ཕྱག་རྒྱས་བསྒྲུབས་ནས། ལྗགས་ལ་ཆོས་ཀྱི་ཡི་གེ་ཇི་ལྟ་བ་བཞིན་དུ་བཀོད་པ་འདི་ནི་ཆོ་ག་བཞིན་ཞེས་བྱའོ། །ས་མ་ཡ་སྟྭཾ་ཞེས་བྱ་བ་ནི་རང་བཞིན་གྱིས་དག་པའི་ཚུལ་ཉིད་ཀྱིས་ན་འདའ་བར་མི་བྱ་བ་ནི་ཁྱེད་ཡིན་ནོ་ཞེས་བྱ་བའི་
ཐ་ཚིག་གོ། །ཕྱག་རྒྱ་ཀུན་གྱི་དབང་པོར་འགྱུར། །ཞེས་བྱ་བ་ནི་ཕྱག་རྒྱ་ཡང་ཡིན་ལ་ཀུན་ཀྱང་ཡིན་པས་ན་ཕྱག་རྒྱ་ཀུན་ཏེ། རྣམ་པར་སྣང་མཛད་ལ་སོགས་པའི་དམ་ཚིག་དང་ཆོས་དང་ལས་དང་ཕྱག་རྒྱ་ཆེན་པོའོ། །ཕྱག་རྒྱ་དེ་ཐམས་ཅད་ཀྱི་བདག་པོ་ཡིན་པས་ན། ཕྱག་
རྒྱ་ཀུན་གྱི་དབང་པོ་སྟེ། ཆོས་ཀྱི་དབྱིངས་ཀྱི་རང་བཞིན་རྣམ་པར་སྣང་མཛད་ཆེན་པོ་ནི་རྡོ་རྗེ་སེམས་དཔའ་སྟེ། དེ་འགྱུར་རོ། །འདི་ནི་རྡོ་རྗེ་སེམས་དཔའི་ཆོས་ཀྱི་ཕྱག་རྒྱའོ། །ཨ་ན་ཡ་སོ་ཞེས་བྱ་བ་ནི་ཁུག་ཅིག་ཅེས་བྱ་བ་སྟེ་རྡོ་རྗེ་རྒྱལ་པོའིའོ། །ཨ་ཧོ་སུ་ཁ་ཞེས་བྱ་བ་ནི་ཐོག་མ་
དང་ཐ་མ་མེད་པའི་ཆོས་བདག་མེད་པའི་ཆགས་པ་ཞེས་བྱ་བའི་ཐ་ཚིག་སྟེ། རྡོ་རྗེ་ཆགས་པའིའོ། །སཱ་དྷུ་སྭཱ་ཧཱ་ཞེས་བྱ་བ་ནི་ལེགས་པ་ནི་རྫོགས་པའི་བྱང་ཆུབ་ཀྱི་སྤྱོད་པ་ཞེས་གསུངས་པས། ཕ་རོལ་ཏུ་ཕྱིན་པ་དྲུག་གི་སྤྱོད་པའི་ངོ་བོ་སྟེ་རྡོ་རྗེ་ལེགས་པའིའོ། །སུ་མ་ཧཱ་
སྟྭཾ་ཞེས་བྱ་བ་ནི་མཛེས་པའི་མཆོད་པ་ནི་མཆོད་པ་བཟང་པོ་སྟེ་བསྒྲུབ་པའི་མཆོད་པའི་ངོ་བོར་སྦྱིན་པ་ནི་ཁྱོད་ཡིན་ནོ་ཞེས་བོད་པ་སྟེ་རྡོ་རྗེ་རིན་ཆེན་གྱིའོ། །རཱུ་པོ་དྱོ་ཞེས་པ་ནི་གཟུགས་ཉེ་བར་གསལ་བར་བྱེད་པས་ན་གཟུགས་སྣང་བ་སྟེ། ནམ་མཁའ་དང་མཉམ་པ་ཉིད་ཀྱི་ཡེ་ཤེས་ཀྱི་
ཆོས་ཐམས་ཅད་རང་བཞིན་རབ་ཏུ་གསལ་བར་མཛད་པ་ཞེས་བྱ་བའི་ཐ་ཚིག་གོ། །ཆོས་ཀྱི་གཟི་བརྗིད་ཉིད་དུ་འགྱུར། །ཞེས་བྱ་བ་ནི་རང་བཞིན་གྱིས་དག་པ་རྟོགས་པའི་ཆོས་ཀྱི་རང་བཞིན་ཅན་གྱི་བཟི་བརྗིད་འདི་ལ་མངའ་བས་ན་ཆོས་ཀྱི་གཟི་བརྗིད་དེ། རྡོ་རྗེ་ཉི་མ་ཉིད་དུ་དེ་འགྱུར་
རོ་ཞེས་བྱ་བའི་དོན་ཏོ། །རྡོ་རྗེ་གཟི་བརྗིད་ཀྱིའོ། །ཨརྠ་པྲ་བ་ཏི་ཞེས་བྱ་བ་ནི་དོན་དུ་གཉེར་བར་བྱ་བ་ཡིན་པས་ན་དོན་ཏེ། དེ་བཞིན་གཤེགས་པའི་སྟོབས་དང་མི་འཇིགས་པ་ལ་སོགས་པའོ། །དེ་རྣམས་རྟོགས་པ་ནི་ནོར་ཐོབ་པ་སྟེ་རྡོ་རྗེ་དབལ་གྱིའོ། །ཧ་ཧ་ཧཱུཾ་ཞེས་བྱ་བ་ནི་རྒྱུ་དང་འབྲས་