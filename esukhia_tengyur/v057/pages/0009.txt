པར་བྱ་བའི་ཕྱིར་གཟུངས་ཀྱི་དཀྱིལ་འཁོར་དུ་དམ་ཚིག་དང་དབང་བསྐུར་བ་ཐོབ་པར་བྱའོ་ཞེས་བྱ་བའི་དོན་འདི་བསྟན་པར་བྱ་བའི་ཕྱིར་དེ་ནས་ཡང་ཕྱག་ན་རྡོ་རྗེ་གསང་བ་ཞེས་བྱ་བ་ནས་བརྩམས་ཏེ། རྡོ་རྗེ་གསང་བའི་ཕྱག་རྒྱའི་ཡེ་ཤེས་བསླབ་པོ་ཞེས་བྱ་བའི་བར་གྱི་
གཞུང་གིས་ནི་སློབ་དཔོན་གྱི་ལས་རྣམས་དང་། གཟུངས་ཀྱི་དཀྱིལ་འཁོར་དུ་འཇུག་པའི་ཆོ་ག་རྒྱས་པ་བསྟན་པར་མཛད་པ་ཡིན་ནོ། །དམ་ཚིག་དང་དབང་བསྐུར་བ་ཐོབ་པ་དེ་རྣམས་ལ་སློབ་དཔོན་གྱིས་ཇི་ལྟར་མངོན་པར་འདོད་པའི་གཟུངས་ཀྱི་དཀྱིལ་འཁོར་གྱི་དངོས་གྲུབ་བསྟན་པར་བྱའོ་ཞེས་
བསྟན་པར་བྱ་བའི་ཕྱིར། དེ་ལ་དང་པོར་རྡོ་རྗེ་གསང་བའི་ལུས་ཀྱི་ཕྱག་རྒྱའི་ཡེ་ཤེས་བསླབ་པར་བྱའོ་ཞེས་བྱ་བ་ནས་བརྩམས་ཏེ། བཛྲ་གུ་ཧྱ་ས་མ་ཡ་ཧཾ་ཞེས་བྱ་བའི་བར་གྱི་གཞུང་གིས་སྟོན་ཏོ། །གཟུངས་ཀྱི་དཀྱིལ་འཁོར་ལས་བཤད་པའི་དངོས་གྲུབ་རྣམས་ཀྱང་རྡོ་རྗེ་དབྱིངས་ཀྱི་
དཀྱིལ་འཁོར་ཆེན་པོ་ལས་གསུངས་པའི་ཕྱག་རྒྱ་བཞིས་རང་གི་ལྷའི་རྣལ་འབྱོར་ཇི་ལྟ་བ་བཞིན་དུ་བྱས་ཏེ་འདི་ལས་བཤད་པའི་ཕྱག་རྒྱ་ཆེན་པོ་ལ་སོགས་པ་ཆོ་ག་ཇི་ལྟ་བ་བཞིན་དུ་བཅིངས་ལ་སྒྲུབ་པ་པོས་བསྒྲུབ་པར་བྱའོ་ཞེས་བསྟན་པར་བྱ་བའི་ཕྱིར། དེ་ནས་རྡོ་རྗེ་གསང་བའི་ཕྱག་རྒྱ་ཆེན་
པོ་བཅིངས་པ་བསླབ་བོ་ཞེས་བྱ་བ་ནས་བརྩམས་ཏེ། དམ་ཚིག་མཆོག་ནི་ཇི་སྙེད་པ། །གཉིས་སུ་ཕྲལ་ནས་དེ་བཞིན་ནོ། །ཞེས་བྱ་བའི་བར་གྱི་གཞུང་གིས་སྟོན་ཏོ། །གསང་བའི་དམ་ཚིག་ལས་བྱུང་བའི་ལས་ཀྱི་ཕྱག་རྒྱ་རྣམས་ས་མ་ཡ་སྟྭཾ་ཞེས་བརྗོད་ཅིང་སྒྲུབ་པ་པོས་བསྒྲུབ་པའི་དཀྱིལ་
འཁོར་དུ་བཅིང་བར་བྱའི། དུས་གཞན་དུ་ནི་མ་ཡིན་ནོ་ཞེས་བྱ་བའི་དོན་འདིས་བསྟན་པར་བྱ་བའི་ཕྱིར། དེ་ནས་འདི་རྣམས་བསྒྲུབ་པ་བཤད། །ཅེས་བྱ་བ་ནས་བརྩམས་ཏེ། རྟག་པའི་བདག་པོས་གཏང་ང་རེ། །ཞེས་བྱ་བའི་བར་གྱི་གཞུང་གིས་སྟོན་ཏོ། །གཟུངས་ཀྱི་དཀྱིལ་འཁོར་ལས་
གསུངས་པའི་དམ་ཚིག་དང་ཆོས་དང་ལས་དང་ཕྱག་རྒྱ་ཆེན་པོ་ཐམས་ཅད་བཛྲ་ཧཱུཾ་བནྡྷ་ཞེས་བྱ་བས་བཅིང་བར་བྱ་ཞིང་རང་གི་ལྷའི་དམ་ཚིག་གི་ཕྱག་རྒྱས་རང་གི་གནས་སུ་ངེས་པར་གྲོལ་བ་ནི། བཛྲ་མུཿཞེས་པས་བྱའོ། །ཕྱག་རྒྱ་དེ་ཐམས་ཅད་རྡོ་རྗེ་རིན་ཆེན་གྱིས་སྔ་མ་བཞིན་དུ་དབང་བསྐུར་བར་