ཁམས་གསུམ་རྣམ་པར་རྒྱལ་བའི་དཀྱིལ་འཁོར་ཆེན་པོ་བཤད་ནས། ད་ནི་དམ་ཚིག་གི་ཕྱག་རྒྱ་གཙོ་བོར་གྱུར་པ་དེས་འདུལ་བའི་འགྲོ་བ་རྣམས་རྗེས་སུ་གཟུང་བའི་ཕྱིར། འཇིག་རྟེན་གསུམ་ལས་རྣམ་པར་རྒྱལ་བའི་གཟུངས་ཀྱི་དཀྱིལ་འཁོར་ནི་དེ་ནས་ཞེས་བྱ་བ་ལ་སོགས་པ་གསུངས་ཏེ། དེ་ནས་ཞེས་བྱ་
བ་ནི་དེ་མ་ཐག་པའོ། །དང་པོ་སྦྱོར་བའི་རྗེས་ཐོགས་ལ། །ཞེས་བྱ་བའི་དོན་ཏོ། །དེ་ལ་དང་པོ་སྦྱོར་བ་ནི་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོར་བཤད་པ་ཉིད་ཡིན་པར་བལྟ་བར་བྱའོ། །བཅོམ་ལྡན་འདས་རྡོ་རྗེ་ཞེས་བྱ་བ་ནི་རྣམ་པར་སྣང་མཛད་དོ། །ཡང་ཞེས་བྱ་བ་ནི་འཇིག་
རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོ་ལ་ལྟོས་པས་ན་ཡང་ངོ་། །རྡོ་རྗེ་གཟུངས་ཀྱི་ཞེས་བྱ་བ་ནི་རྡོ་རྗེ་རྣམ་པར་སྣང་མཛད་ལ་སོགས་པ་ནས། ཁྲོ་བོ་རྡོ་རྗེ་འབེབས་པ་དང་། བྱམས་པའི་མཐར་ཐུག་པ་དེ་དག་ནི་གཟུངས་སོ། །དེ་དག་ནི་དྲན་པ་དང་། ཤེས་རབ་དང་། ཡང་དག་པར་ལྡན་
པ་གཉིས་སུ་མེད་པའི་སེམས་དེ་ནི་རྡོ་རྗེ་གཟུངས་ཀྱི་དམ་ཚིག་གོ། །རྡོ་རྗེ་ཁྲོ་བོའི་དམ་ཚིག་གི་ཕྱག་རྒྱ་ལྷ་མོ་ལ་སོགས་པའི་གཟུགས་དེ་ལས་བྱུང་བའོ། །གང་གི་ཕྱིར་ཕྱག་ན་རྡོ་རྗེའི་ཐུགས་སུ་གྱུར་པའི་རྡོ་རྗེ་དེ་ཉིད་རྡོ་རྗེ་གཟུངས་ཀྱི་དམ་ཚིག་གི་ཕྱག་རྒྱ་ལས་བྱུང་བའི་རྡོ་རྗེ་དེས་བྱིན་གྱིས་བརླབས་པའི་ཏིང་ངེ་
འཛིན་གང་ཡིན་པ་དེའི་དོན་གྱི་རྗེས་སུ་སོང་བའི་མིང་དེ་སྐད་ཅེས་བྱ་བའི་ཏིང་ངེ་འཛིན་གང་ཡིན་པ་དེ་ལ་སྙོམས་པར་ཞུགས་ནས་རྡོ་རྗེ་ཁྲོ་བོའི་དམ་ཚིག་གི་ཕྱག་རྒྱ་ཕྱག་ན་རྡོ་རྗེའི་ཐུགས་ཀར་གནས་པའི་སེམས་དཔའི་རྡོ་རྗེའི་མཐུ་ལས་བྱུང་བའི་གཟུངས་ཀྱི་ལྷ་མོ་སྤྲུལ་པའི་རྣམ་པར་ཐུགས་རྩེ་གཅིག་ཏུ་
མཛད་ཅེས་བྱ་བའི་ཐ་ཚིག་གོ། །ཕྱག་ན་རྡོ་རྗེའི་ཐུགས་ཀ་ནས། །ཞེས་བྱ་བ་ནི་རྡོ་རྗེ་སེམས་དཔའི་ཐུགས་ཀ་ལས་བྱུང་བའོ། །རྡོ་རྗེ་སེམས་དཔའ་དེ་ཉིད་བཅོམ་ལྡན་འདས་ཕྱག་ན་རྡོ་རྗེ་ཞེས་བྱ་སྟེ། རྡོ་རྗེ་སེམས་དཔའི་ཐུགས་སུ་གྱུར་པ་རྡོ་རྗེ་འཆང་ཆེན་པོ་སེམས་དཔའི་རྡོ་རྗེའི་གཟུགས་ཅན་ནི་
ཕྱག་ན་རྡོ་རྗེ་ལ། རྡོ་རྗེ་ཧཱུཾ་མཛད་དང་། ཁྲོ་བོ་རྡོ་རྗེ་སེམས་དཔའ་ལ་སོགས་པ་རང་གི་གཟུགས་དང་འདྲ་བ་ཐམས་ཅད་ཀྱི་བདག་ཉིད་གང་ཡིན་པ་དེ་ནི་ཕྱག་ན་རྡོ་རྗེ་དང་། རང་གི་ལུས་ཐམས་ཅད་དང་འདྲ་བའོ། །ཐམས་ཅད་དང་འདྲ་བའི་བདག་ཉིད་དུ་གྱུར་པས་ཕྱག་ན་རྡོ་རྗེའི་ལུས་འབའ་ཞིག་དང་འདྲ་བ་མ་