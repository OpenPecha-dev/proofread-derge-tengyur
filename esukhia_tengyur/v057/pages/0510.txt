པའི་ཁྲོ་བོས་ཧཱུཾ་ཞེས་བྱ་བའི་སྒྲ་འཇིགས་པས། ལྐོག་མའི་ཕྱོགས་ཀུན་གང་བ། པདྨའི་སྡོང་བུ་ལྟར་གཡོ་ཞིང་འགུལ་བའི་རྣལ་འབྱོར་པས། རྡོ་རྗེ་བབས་པའི་ཚུལ་གྱིས་ནམ་མཁའ་ལས་བབས་ཏེ། གར་བྱས་ལ་མེ་ཏོག་གི་ཐལ་མོས་དེ་བཞིན་གཤེགས་པ་ཐམས་ཅད་ལ་མཆོད་ལ། དཀྱིལ་
འཁོར་གྱི་དབུས་སུ་གཡོན་བརྐྱང་བས་འདུག་སྟེ། བསྐལ་པའི་མེའི་ཕུང་པོ་ལྟར་འཇིགས་པའི་ཁྲོ་བོ་སྤྲོས་པས། བདུད་ཐམས་ཅད་སྐྲག་པར་བྱའོ། །དེ་ནས་རྣལ་འབྱོར་པས་དགའ་བ་ཡོངས་སུ་བསྒྱུར་བའི་འགྲོས་ཀྱིས་ཤར་ཕྱོགས་སུ་སོང་ལ་གཡོན་བརྐྱང་བའི་གནས་པས་དེར་འདུག་ནས། བགེགས་
ཐམས་ཅད་བསྐྲད་པར་བྱའོ། །དེ་ནས་གནས་དེར་གནས་ནས་གནོད་སྦྱིན་གྱི་འགྲོས་ཀྱིས་ལྷོ་ཕྱོགས་སུ་སོང་ལ། དེ་བཞིན་དུ་བགེགས་རྣམས་ཡོངས་སུ་བསྐྲད་པར་བྱའོ། །དེ་ནས་གནས་དེར་གནས་ནས་གཡས་བརྐྱང་བ་དང་། གཡོན་བརྐྱང་བ་དག་གིས་ནུབ་ཕྱོགས་སུ་སོང་ལ། ཟླུམ་པོའི་
འདུག་སྟངས་བཅས་ནས། དེ་བཞིན་དུ་བགེགས་རྣམས་བསྐྲད་པར་བྱའོ། །དེ་ནས་གནས་དེ་ནས་ནམ་མཁའི་ཁམས་མ་ལུས་པར་ཁྱབ་པར་གཏོགས་པའི་འཇིག་རྟེན་གྱི་ཁམས་རྣམས་གཡོ་བར་བྱེད་པའི་རྡོ་རྗེའི་འགྲོས་ཀྱིས་བྱང་ཕྱོགས་སུ་འགྲོ་བར་བྱའོ། །དེ་ནས་གཡས་བརྐྱང་བ་དང་། གཡོན་
བརྐྱང་བ་དང་། མཐུན་པའི་རྐང་སྟབས་དང་། ཟླུམ་པོའི་འདུག་སྟངས་དང་། ས་གའི་འདུག་སྟངས་ཏེ། རྣམ་པ་ལྔས་ཤར་ཕྱོགས་སུ་སོང་ལ་བགེགས་ཐམས་ཅད་བསྐྲད་པར་བྱའོ། །དེ་ལྟར་བགེགས་ཐམས་ཅད་སྟང་སྟབས་རྣམ་པ་བཞིས་བཅོམ་པར་འགྱུར་རོ། །ཅི་ལྟ་བའི་དཀྱིལ་འཁོར་གྱི་
དབུས་སུ་འཁྲུལ་འཁོར་ལ་སོགས་པ་ཐ་དད་པ་ཡང་དེ་བཞིན་དུ་སྦྱར་བར་བྱའོ། །དེ་ལྟར་འཁྲུལ་འཁོར་ལ་སོགས་པས་ཀྱང་བགེགས་བཅོམ་པར་འགྱུར་རོ། །སྟང་སྟབས་བྱེད་པའི་དུས་སུ་རྒྱུན་མི་འཆད་པར་ཧཱུཾ་ཞེས་བྱ་བ་ཁྲོ་བོའི་ཚིག་གདོན་པར་བྱའོ། །དེ་ནས་ཁྲོ་བོ་ཏི་རཱིནྟི་རིའི་ཕྱག་རྒྱ་བཅིངས་པ་ནས་
བརྩམས་ཏེ། བཞིན་བཟངས་ལངས་ལ་དེ་བཞིན་གཤེགས་པ་ཐམས་ཅད་ལ་ཕྱག་གྱིས་ཤིག །དཀྱིལ་འཁོར་ཆེན་པོ་མཐོང་བར་འགྱུར་རོ་ཞེས་བྱ་བ་དང་། ཇི་སྐད་གསུངས་པའི་བསྲུང་བའི་ཆོ་ག་དང་། ལྷག་པར་གནས་པའི་ཆོ་ག་རྗེས་སུ་སྤྱད་པར་བྱའོ། །དེ་ནས་ཉི་མ་འཆར་ཀའི་དུས་སུ་དཀྱིལ་