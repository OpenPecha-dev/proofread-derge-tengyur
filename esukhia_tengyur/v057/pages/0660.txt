པ་མོ་དང་། རྡོ་རྗེ་ཆུ་སྲིན་མོ་བྲི་བར་བྱའོ། །འཇིག་རྟེན་པ་དེ་དག་ཐམས་ཅད་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོར་མཚན་ཉིད་བཤད་ཟིན་པས་ཡང་བཤད་པར་མི་བྱའོ། །འཇིག་རྟེན་པའི་འཁོར་ལོའི་ལས་ཀྱི་དཀྱིལ་འཁོར་ལས་གསུངས་པའི་རིག་པས་མ་མོ་
རྣམས་བྲི་བར་བྱའོ། །དེའི་ཕྱི་དང་ནང་གི་སྒོ་རྣམས་སུ་ཁྲོ་བོ་རྡོ་རྗེ་ལྕགས་ཀྱུ་ལ་སོགས་པ་སྒོ་སྐྱོང་བ་རྣམས་བྲི་བར་བྱ་སྟེ། རྡོ་རྗེའི་སྒོ་ནི་ཐམས་ཅད་དུ། །སྒོ་བ་རྣམས་ཀྱང་དེ་ཉིད་དོ། །ཞེས་བྱ་བ་སྨོས་ཏེ། དེ་ནས་རབ་ཏུ་བཤད་བྱ་བ། །ཆོ་ག་རྒྱས་པ་ཇི་བཞིན་པའི། །ཞེས་བྱ་བ་ནི་བྲིས་པའི་རྗེས་ཐོགས་
ལ་བུམ་པ་ལ་སོགས་པས་མཆོད་པར་བྱས་ནས། ལེགས་པར་ཁྲུས་བྱས་ལ་རྡོ་རྗེ་གནོད་སྦྱིན་གྱི་སྔགས་བཟླས་ནས་སྟོད་གཡོགས་དང་། སྨད་གཡོགས་དང་གཙུག་ཏོར་བཅིངས་ལ། རྒྱན་ཐམས་ཅད་ཀྱིས་བརྒྱན་ཏེ། རྡོ་རྗེ་ཧཱུཾ་མཛད་ཀྱི་རྣལ་འབྱོར་དང་རྣལ་འབྱོར་ཆེན་པོ་བྱའོ། །དེ་ནས་ཇི་ལྟ་བའི་
རྡོ་རྗེ་གཟུངས་ཀྱི་ཕྱག་རྒྱས་འཇིག་རྟེན་པའི་འཁོར་ལོའི་དཀྱིལ་འཁོར་ཆེན་པོར་ཞུགས་ཏེ། བྱ་བ་ཐམས་ཅད་བྱའོ་ཞེས་བྱ་བ་དེ་ཇི་ལྟ་བའི་ཆོ་ག་རྒྱས་པའོ། །དེ་ནས་ཞེས་བྱ་བ་ནི་དེ་མ་ཐག་པ་སྟེ། རང་གི་ཆོ་ག་ཐམས་ཅད་རྗེས་སུ་སྤྱད་ལ་དཀྱིལ་འཁོར་རྡོ་རྗེས་བསྒྲུབས་ཏེ། བསྡུ་བ་བྱས་ལ་རྡོ་རྗེ་ཧཱུཾ་མཛད་དུ་
བསྒོམས་ནས་སྔ་མ་བཞིན་དུ་མཚན་བརྒྱ་རྩ་བརྒྱད་པས་བསྟོད་པའི་རྗེས་ཐོགས་ལ། དགུག་པ་ལ་སོགས་པའི་ལས་བྱ་སྟེ་ཞེས་བྱ་བ་ནི། དེ་ལ་དགུག་པའི་ལས་ནི་ཁྲོ་བོ་རྡོ་རྗེ་ལྕགས་ཀྱུའི་ལས་ཀྱི་ཕྱག་རྒྱ་འཇིག་རྟེན་པའི་འཁོར་ལོར་བཤད་པ་དེའི་སྙིང་པོས་རང་རང་གི་སྒོ་ལ་མངོན་དུ་ཕྱོགས་པར་ལྷ་
རྣམས་བཀུག་ཅིང་གཞག་པ་དང་། ཞགས་པ་ལ་སོགས་པ་ལྷག་མ་རྣམས་ཀྱིས་གཞུག་པ་དང་། བཅིང་བ་དང་། དབང་དུ་བྱས་ལ། རྡོ་རྗེ་གནོད་སྦྱིན་གྱི་དམ་ཚིག་གི་ཕྱག་རྒྱས་བགེགས་བསྐྲད་པ་ལ་སོགས་པ་བྱས་ནས། རྡོ་རྗེ་ཁུ་ཚུར་གྱིས་སྒོ་བཅད་དེ་རྡོ་རྗེ་གོ་ཆས་སྲུང་བ་རྣམས་ཡང་དག་པར་
བསྲུངས་ལ། རྡོ་རྗེ་ཧཱུཾ་མཛད་ཀྱིས་དཀྱིལ་འཁོར་གྱི་ལྷ་རྣམས་ལ་མཆོད་ཡོན་ཕུལ་ནས་ཕྱག་རྒྱ་བཞིས་རྒྱས་གདབ་པ་ལ་སོགས་པ་ཆོ་ག་ཐམས་ཅད་བྱེད་པ་ནི་འདིར་སོགས་པའི་སྒྲའི་དོན་ཡིན་ནོ། །དགུག་པ་ལ་སོགས་པའི་ལས་གང་ཡིན་པ་དེ་ནི་དགུག་པ་ལ་སོགས་པ་དེ་བྱེད་པའོ། །རྡོ་རྗེ་