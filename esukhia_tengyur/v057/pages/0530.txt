བཟླས་པའི་བདག་ཉིད་ལ་སྟོད་གཡོགས་དང་སྨད་གཡོགས་བྱས་ཏེ། གཙུག་ཏོར་དང་གདོང་གཡོགས་བཅིངས་ལ། སྔགས་དེ་ཉིད་དང་སྒོ་རྣམ་པ་བཞིའི་སྔགས་ཡོངས་སུ་བཟླས་པས་གདོང་གཡོགས་བཅིངས་ལ། ཕྱག་བཞི་སྔོན་དུ་འགྲོ་བས་སྡིག་པ་བཤགས་པ་ལ་སོགས་
པའི་ཆོ་ག་རྗེས་སུ་སྤྱད་ནས་སྡོམ་པ་གཟུང་བར་བྱའོ། །དེ་ནས་ཕྱི་རོལ་ན་གནས་པའི་བུམ་པའི་ཆུས་བདག་ཉིད་ལ་དབང་བསྐུར་བ་བྱས་ཏེ། བདག་ཉིད་ལ་མཆོད་པ་བྱའོ། །ལག་ན་མེ་ཏོག་ཐོགས་པ་དང་། ཁྲོ་བོ་ཏི་རཱིནྟི་རིའི་ཕྱག་རྒྱ་བཅིངས་ཏེ། སྒོ་བཞི་ལས་ཞུགས་ནས། དེ་ཉིད་
ཀྱིས་མེ་ཏོག་གི་ཕྲེང་བ་བླངས་ཏེ། དེ་ནས་བཅོམ་ལྡན་འདས་བདག་ནི་དེ་བཞིན་གཤེགས་པ་ཐམས་ཅད་ཀྱི་ཁྲོ་བོའི་དབང་དུ་མཆིས་ཏེ། ཚར་གཅད་པར་རིགས་པ་རྣམས་ནི་ཚར་གཅད་དོ། །རྗེས་སུ་གཟུང་བར་རིགས་པ་རྣམས་ནི་རྗེས་སུ་བཟུང་ནས་དེ་ཇི་ལྟར་བསྒྲུབ་པར་བགྱི། བཅོམ་
ལྡན་འདས་ཀྱིས་བདག་ལ་བཀའ་སྩལ་དུ་གསོལ་ཞེས་བརྗོད་དོ། །དེ་ནས་རྡོ་རྗེའི་ཆུ་འཐུངས་ལ་བདག་ཉིད་ལ་དབབ་པར་བྱ་སྟེ། གཡོན་པའི་ཁྲོ་བོའི་ཁུ་ཚུར་གྱིས་གཡས་པའི་རྡོ་རྗེ་སེམས་མ་དྲལ་ཞིང་ཡི་གེ་ཨཿཞེས་བརྗོད་དོ། །དེ་ནས་ཕྲེང་བ་དེ་དཀྱིལ་འཁོར་ཆེན་པོར་དོར་ལ། དེ་ནས་ཕྲེང་བ་དེ་
བླངས་ཏེ་རང་གི་སྤྱི་བོར་བཅིང་བར་བྱ་སྟེ། དེ་ནས་གདོང་གཡོགས་བཀྲོལ་ལ། སྔ་མ་བཞིན་དུ་དཀྱིལ་འཁོར་བལྟས་ཏེ། དབབ་པ་ཉེ་བར་བསྡུ་བ་བྱས་ནས། ཆུའི་དབང་བསྐུར་བ་དང་། དེ་བཞིན་གཤེགས་པ་ལྔའི་ཕྱག་རྒྱའི་དབང་བསྐུར་བ་དང་། རྡོ་རྗེ་ཁྲོ་བོ་ཏི་རཱིནྟི་རིའི་ཕྱག་རྒྱའི་དབང་བསྐུར་བ་དང་།
ཡང་དར་དཔྱངས་ཀྱི་དབང་བསྐུར་བ་དང་། དེ་བཞིན་གཤེགས་པ་ལྔ་དང་། རྡོ་རྗེ་ཅོད་པན་དང་། རྡོ་རྗེ་དང་བདག་པོ་དང་མིང་གི་དབང་བསྐུར་བའང་བླང་བར་བྱ་སྟེ། རྡོ་རྗེ་ཐལ་མོ་བསྐོར་བས་བཅོམ་ལྡན་འདས་ལ་ཕྱག་བྱས་ཏེ། མེ་ཏོག་ལ་སོགས་པའི་དབང་བསྐུར་བ་བླངས་ནས། བཅོམ་ལྡན་
འདས་སློབ་དཔོན་དུ་གྱུར་པས་ཆོ་ག་རྒྱས་པ་ཐམས་ཅད་རིམ་པ་བཞིན་དུ་བདག་ལ་མཛད་པར་བསམ་པར་བྱའོ། །དེ་ནས། དེ་ཉིད་ཀྱིས་ནི་རྡོ་རྗེ་བཟུང་། །ཆོས་ཀྱི་དྲིལ་བུ་དཀྲོལ་བར་བྱ། །དམ་ཚིག་གིས་ནི་ཕྱག་རྒྱ་ཆེར། །བྱིན་གྱིས་བརླབས་ནས་སྙིང་པོ་བཟླས། །ཞེས་བྱ་བ་དང་། དངོས་གྲུབ་ཀྱི་རྡོ་རྗེ་བརྟུལ་