རྣམས་ཏེ། དེ་རྣམས་ཀྱི་ཡེ་ཤེས་བསླབ་བོ། །རྡོ་རྗེ་ཕྲ་མོའི་ཚུལ་ནི་སྔ་མ་དང་འདྲ་སྟེ། དེ་ལ་སྦྱོང་བ་ནི་དེ་བྱའོ། །སྙིང་གར་རྡོ་རྗེ་ལ་སོགས་ཞེས་བྱ་བ་ནི་མང་པོའི་ཚོགས་སོ། །དེ་བསྒོམ་པ་ནི་ཡང་དང་ཡང་དུ་མངོན་དུ་བྱའོ། །དེ་གང་ཞིག་ཡིན་ཞེ་ན། རྡོ་རྗེ་སེམས་དཔའ་ལ་སོགས་ཞེས་
བྱ་བ་སྟེ། རྡོ་རྗེ་འབེབས་པའི་བར་དེ་དག་བསྒོམས་ནའོ། །ཅི་ཞིག་མཛད་ཅེ་ན། རང་གི་དངོས་གྲུབ་སྦྱིན་པར་བྱེད། །ཅེས་བྱ་བ་གསུངས་ཏེ། རང་རང་གི་དངོས་གྲུབ་སྒྲུབ་པ་པོ་ལ་སྩོལ་བར་འགྱུར་བའོ། །སངས་རྒྱས་རྡོ་རྗེ་འཛིན་ལ་སོགས། །ཀུན་ཀྱང་སྙོམས་པར་ཞུགས་པ་ཡིས། །
ཏིང་ངེ་འཛིན་དུ་བཞུགས་པ་དང་། །ཕྱག་གཉིས་རྡོ་རྗེ་བཅིང་བར་བཅིངས། །ཞེས་བྱ་བ་དང་། རྡོ་རྗེའི་དབུས་སུ་ཞེས་བྱ་བ་ནི་ཐམས་ཅད་ལས་ཤེས་པར་བྱའོ། །དེ་ལྟར་ཕྱག་རྒྱ་ཆེན་པོའི་མཚན་ཉིད་བསྒོམ་པ་བསྟན་ནས། ད་ནི་དེ་ནས་ཞེས་བྱ་བ་ལ་དམ་ཚིག་གི་ཕྱག་རྒྱའི་མཚན་
ཉིད་གསུངས་པ་ཡིན་ཏེ། དེ་བཞིན་གཤེགས་པ་ཐམས་ཅད་ཀྱང་ཡིན་ལ་རིགས་ཀྱང་ཡིན་པས་ན། དེ་བཞིན་གཤེགས་པ་ཐམས་ཅད་ཀྱི་རིགས་སོ། །དེའི་ཏིང་ངེ་འཛིན་གྱི་དམ་ཚིག་གི་ཕྱག་རྒྱ་ནི་ཆོས་ཀྱི་དཀྱིལ་འཁོར་ཏིང་ངེ་འཛིན་གྱི་དམ་ཚིག་གི་ཕྱག་རྒྱ་སྟེ། དེའི་
ཡེ་ཤེས་བསླབ་པར་བྱའོ། །ཏིང་ངེ་འཛིན་ནི་ཆོས་ཀྱི་དཀྱིལ་འཁོར་རོ། །དམ་ཚིག་མཆོག་ནི་དམ་ཚིག་གི་ཕྱག་རྒྱའོ། །དེ་རྣམས་ཀྱི་བཅིང་བ་བཤད་ཅེས་བྱ་བ་ནི་བཅིང་བའི་མཚན་ཉིད་སོ་སོའི་ཆས་ཕྱེ་བ་རབ་ཏུ་བཤད་པ་ནས་བཤད་པའོ། །རྡོ་རྗེ་བཅིང་ལས་ལེགས་
བྱུང་བ། །ཞེས་གསུངས་པས་ན་རྡོ་རྗེ་བསྡམས་པ་བཅིངས་ལ་སྐྱིལ་མོ་ཀྲུང་ལ་གནས་པའོ། །སྐྱིལ་མོ་ཀྲུང་ལ་ཇི་ལྟར་འདུག་ཅེ་ན། གན་རྐྱལ་དུ་ཞེས་བྱ་བ་གསུངས་ཏེ། ཏིང་ངེ་འཛིན་གྱི་ཚུལ་གྱིས་རྡོ་རྗེ་བཅིང་བར་སྐྱིལ་མོ་ཀྲུང་གི་སྟེང་དུ་བཀན་ཏེ་གཞག་པ་འདི་ནི་རྡོ་རྗེ་སེམས་
དཔའི་དམ་ཚིག་གི་ཕྱག་རྒྱའོ། །གཡས་གཅུས་ཞེས་བྱ་བ་ནི་རྡོ་རྗེ་བཅིང་བ་བཅིངས་ལ་གཡས་ལོགས་སུ་གཅུས་པ་འདི་ནི་རྡོ་རྗེ་རྒྱལ་པོའིའོ། །སླར་གཅུས་པ་ཞེས་བྱ་བ་ནི་རྡོ་རྗེ་བཅིང་བ་བཅིངས་ལ་དེ་ཉིད་གཡོན་ལོགས་སུ་གཞག་པ་འདི་ནི་སླར་གཅུས་པ་སྟེ་ཆགས་པའིའོ། །