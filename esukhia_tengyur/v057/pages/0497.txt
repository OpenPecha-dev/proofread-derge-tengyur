དེས་བཀུག་ནས་རི་རབ་རིའི་རྩེ་མོ་རྡོ་རྗེ་ནོར་བུ་རིན་པོ་ཆེ་ལས་བྱས་པའི་ཁང་བུ་བརྩེགས་པའི་ཕྱི་རོལ་དུ་དེ་ཡིས་བསྐོར་ཞིང་འཁོད་དོ། །བཅོམ་ལྡན་འདས་ཕྱག་ན་རྡོ་རྗེས་རང་གི་ལས་རྣམ་པར་དག་པར་གྱུར་པའི་ཡེ་ཤེས་ཀྱི་ཕྱག་རྒྱའི་སྙིང་པོ་འདི་གསུངས་པ་ནི་རིམས་ལ་སོགས་པའི་ནད་ཀྱིས་
ཟིན་པའི་སེམས་ཅན་རྣམས་ཀྱི་བདག་ཉིད་ཀྱི་ལས་ནི་རང་གི་ལས་ཏེ། གང་གིས་དེ་དག་རིམས་ལ་སོགས་པས་གཟིར་བར་གྱུར་པའོ། །དེ་རྣམ་པར་དག་པར་གྱུར་པ་ནི་ཡོངས་སུ་ཟད་པའོ། །དེ་ཤེས་པ་ནི་ལས་རྣམ་པར་དག་པར་གྱུར་པའི་ཡེ་ཤེས་དེ་ངེས་པའོ། །དེ་རིམས་ལ་སོགས་པའི་ནད་ཀྱིས་
གཟུང་བ་རྣམས་ལ། སྤྱི་བོ་ནས་བརྩམས་ནས་རྐང་མཐིལ་གྱི་བར་དུ་སྤྱི་གཙུག་གི་ཕྱག་རྒྱ་བསྒོམས་པས། རིམས་དང་བྲལ་བར་འགྱུར་རོ་ཞེས་དགོངས་ནས། བཅོམ་ལྡན་འདས་ཕྱག་ན་རྡོ་རྗེས་དེའི་སྙིང་པོ་གསུངས་པ་ཡིན་ནོ། །རྡོ་རྗེ་ཐལ་མོ་དམ་སྦྱར་ཏེ། །མཛུབ་མོ་གཉིས་ཀ་བཀུག་ནས་
ཀྱང་། །མཐེ་བོ་མཉམ་སྟེ་སྦྱར་ནས་ནི། །མནན་པ་འདི་ནི་སྡིག་འཕྲོག་པ། །ཞེས་བྱ་བ་ནི་རྡོ་རྗེ་ཐལ་མོ་དམ་དུ་སྦྱར་ཏེ། མཛུབ་མོ་གཉིས་བཀུག་ནས་མཐེ་བོང་གཉིས་གདོང་སྦྱར་བ་བྱས་ནས། རྡོ་རྗེ་ཧཱུཾ་མཛད་ཀྱི་སྦྱོར་བའི་རྣལ་འབྱོར་པས། སྤྱི་གཙུག་ནས་བརྩམས་ནས། བསྒྲུབ་པར་བྱ་བའི་ལུས་
ལ་ཁྲོ་བོ་སྤྱི་གཙུག་གིས་གང་བར་བསམས་ཤིང་སྔགས་དང་ཕྱག་རྒྱ་འདིས་བྱ་བས་པས་མྱོང་བར་ངེས་པའི་ལས་ཀྱི་ནད་རྣམས་སེལ་བར་འགྱུར་རོ། །རྡོ་རྗེ་ཧཱུཾ་མཛད་ཀྱི་རྣལ་འབྱོར་པས། ཨོཾ་བཛྲ་ཀརྨ་བི་ཤོ་དྷ་ཡ། སརྦ་ཨཱ་པ་ར་ཎ་ཤུདྡྷ། སདྡྷེ་ན་ས་མ་ཡ་ཧཱུཾ། ཞེས་བྱ་བའི་སྔགས་འབུམ་བཟླས་པའམ།
སྟོང་ཕྲག་བཅུ་བཟླས་པས་འགྲུབ་བོ། །དེ་ལྟར་རིམས་ལ་སོགས་པའི་ནད་ཐམས་ཅད་དགུག་པ་དང་། བཀའ་བསྒོ་བ་ལ་སོགས་པ་གསུངས་ནས། ད་ནི་ངན་སོང་གསུམ་དགུག་པའི་ཕྱིར་བཀའ་བསྒོ་བ་དང་དེ་དགུག་ཅིང་རྣམ་པར་སྦྱང་བ་ནི། དེ་ནས་ཕྱག་ན་རྡོ་རྗེ་ཞེས་བྱ་བ་ལ་སོགས་པ་སྨོས་ཏེ། སྒྲིབ་
པ་ཐམས་ཅད་དང་། ཆོད་པ་དང་། ལས་ཀྱི་སྒྲིབ་པ་ཐམས་ཅད་རྣམ་པར་སྦྱང་བའི་སླད་དུ་ཞེས་བྱ་བ་ནི། དེ་ལ་སྒྲིབ་པ་ཐམས་ཅད་ནི་ཉོན་མོངས་པ་དང་ཤེས་བྱའི་སྒྲིབ་པའོ། །ཆོད་པ་ནི་འདོད་པ་ལ་འདུན་པ་དང་། གནོད་སེམས་དང་། གཉིད་དང་། རྨུགས་པ་དང་། རྒོད་པ་དང་། འགྱོད་པ་དང་། ཐེ་