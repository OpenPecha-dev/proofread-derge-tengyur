ཟླ་བ་ལ་རྡོ་རྗེ་རྩེ་ལྔ་པའི་གཟུགས་ཀྱིས་བཞུགས་པ་ལ་ལྟ་བའི་ཡིད་དོ། །དེ་ཉིད་ནི་བསྙེན་བཀུར་ཡིན་པས། སརྦྦ་ཏ་ཐཱ་ག་ཏ་པཱུ་ཛོ་པསྠཱ་སྟེ། དེ་བཞིན་གཤེགས་པ་ཐམས་ཅད་ལ་མཆོད་ཅིང་བསྙེན་བཀུར་བའོ། །དེ་ལྟ་བུའི་ཕྱིས། ཨཱཏྨ་ནཾ་ནིརྱ་ཏཱ་ཡཱ་མི། ཞེས་བྱ་
བ་སྟེ། བདག་ཉིད་དབུལ་བར་བྱའོ་ཞེས་བྱའོ། །སརྦྦ་ཏ་ཐཱ་ག་ཏ་ཞེས་བྱ་བ་ལ་སོགས་པ་ལ། དེ་བཞིན་གཤེགས་པ་ཐམས་ཅད་ཀྱང་ཡིན་ལ། བཛྲ་ས་ཏྭ་སྟེ་རྡོ་རྗེ་སེམས་དཔའ་ཡང་ཡིན་པས། སརྦྦ་ཏ་ཐཱ་ག་ཏ་བཛྲ་ས་ཏྭ་སྟེ། བཅོམ་ལྡན་འདས་རྡོ་རྗེ་དང་དྲིལ་བུ་བསྣམས་པ་དེ་ལ་བོད་
པའོ། །སརྦྦ་ཏ་ཐཱ་ག་ཏ་བཛྲ་ས་ཏྭ་ཨ་དྷི་ཏིཥྛ་སྭ་མཱཾ། ཞེས་པ་རྡོ་རྗེ་སེམས་དཔའ་དེ་བཞིན་གཤེགས་པ་ཐམས་ཅད་བདག་བྱིན་གྱིས་རློབས་ཤིག་པ་སྟེ། བདག་གི་སྙིང་གར་ཞུགས་པར་མཛོད་ལ་རྡོ་རྗེ་རྩེ་ལྔ་པའི་གཟུགས་ཀྱིས་བཞུགས་ཤིག་པའི་ཐ་ཚིག་གོ། །དེ་སྐད་ཅེས་བརྗོད་
ནས་རྣལ་འབྱོར་པའི་སྙིང་གའི་ཟླ་བ་ལ་རྡོ་རྗེ་རྩེ་ལྔ་པ་གནས་པ་ལྷག་པར་མོས་པར་བྱའོ། །དེ་བཞིན་དུ་འདུག་སྟེ་ཞེས་བྱ་བ་ནི་ལྷོ་ཕྱོགས་ཀྱི་སྒོར་མངོན་པར་བལྟས་ལ། རྡོ་རྗེ་ཐལ་མོ་སྙིང་གར་གཞག་སྟེ། ཡན་ལག་ཐམས་ཅད་ས་ལ་ཕབ་ལ་དཔྲལ་བ་ས་ལ་རེག་
པར་བྱའོ། །སརྦྦ་ཏ་ཐཱ་ག་ཏ་ཞེས་བྱ་བའི་དོན་ནི་སྔ་མ་བཞིན་ནོ། །དེ་རྣམས་ཀྱི་པཱུ་ཛ་ཨ་བྷི་ཥེ་ཀ་ནི་མཆོད་ཅིང་དབང་བསྐུར་བ་སྟེ། འཕགས་པ་ནམ་མཁའི་སྙིང་པོ་མཛོད་སྤུའི་ཕྱོགས་སུ་བཞུགས་ཏེ། དཔྲལ་བར་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་རིན་ཆེན་གྱི་གཟུགས་སུ་བཞུགས་
པ་ལ་བལྟ་བ་ལ་སོགས་པ་ནི་སྔ་མ་བཞིན་ནོ། །དེའི་དོན་དུ་ཨཱཏྨ་ནཾ་ནཱིརྱ་ཏཱ་ཡཱ་མི། ཞེས་པའོ། །སརྦྦ་ཞེས་བྱ་བ་ལ་སོགས་པ་ལ། སརྦ་ཏ་ཐཱ་ག་ཏ་བཛྲ་རཏྣ་ནི་བཅོམ་ལྡན་འདས་ནམ་མཁའི་སྙིང་པོ་སྟེ་དེ་ལ་བོད་པའོ། །སརྦྦ་ཏ་ཐཱ་ག་ཏ་བཛྲ་རཏྣ་ཨ་བྷི་ཥིཉྩ་མཱཾ། ཞེས་བྱ་བ་ནི། བདག་
གི་དཔྲལ་བའི་ཕྱོགས་སུ་བཞུགས་ལ་རྡོ་རྗེ་རིན་ཆེན་གྱི་གཟུགས་ཀྱིས་བཞུགས་པར་མཛོད་ཅིག་ཅེས་པའོ། །དེ་ནས་དཔྲལ་བར་རྡོ་རྗེ་རིན་ཆེན་གནས་པར་ལྷག་པར་མོས་པར་བྱའོ། །དེ་ནས་དེ་བཞིན་དུ་ཞེས་བྱ་བ་ནི། ནུབ་ཕྱོགས་ཀྱི་སྒོར་མངོན་པར་བལྟས་ལ་ལུས་ཐམས་ཅད་ས་