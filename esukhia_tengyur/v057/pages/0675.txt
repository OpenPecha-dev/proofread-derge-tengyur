འགུགས་པར་བྱེད་པའོ། །ཐམས་ཅད་རིག་པས་ཐམས་ཅད་འགྲུབ། །ཅེས་བྱ་བ་ནི་བཅོམ་ལྡན་འདས་རྣམ་པར་སྣང་མཛད་ཀྱི་ཕྱག་རྒྱས་དེའི་དངོས་གྲུབ་ཐམས་ཅད་སྟེར་བའོ། །རྡོ་རྗེ་རིག་པ་དམ་པའོ། །ཞེས་བྱ་བ་ནི། ཨོཾ་སུཾ་བྷ་ནི་སུཾ་བྷ་བཛྲ་བིདྱཱ་ཨུཏྟ་མ་ཧཱུཾ་ཕཊ། ཅེས་བྱ་
བའི་སྔགས་དང་ཕྱག་རྒྱ་འདིས་ཕྱི་རོལ་གྱི་རྡོ་རྗེ་ཐམས་ཅད་ལ་ཁྱབ་པར་གྱུར་པས་རིག་པ་དམ་པའོ། །རྡོ་རྗེ་རིག་པ་དམ་པས་དངོས་གྲུབ་དམ་པ་སྟེར་བའོ། །རྡོ་རྗེ་མདུང་གི་ཕྱག་རྒྱ་ཆེས། །གྲུབ་པ་ཆེན་པོ་སྦྱིན་པར་བྱེད། །ཨོཾ་ཧཱུཾ་བཛྲ་ཤཱུ་ལ་ཞེས་བྱ་བས་ལྷ་ཆེན་པོ་འཇིགས་བྱེད་ཀྱི་གཟུགས་འཛིན་
པའི་ཁྲོ་བོ་རྡོ་རྗེ་རིག་པའི་རྒྱལ་པོའི་ཕྱག་རྒྱ་དེ་ཡང་ཕྱི་རོལ་གྱི་རྡོ་རྗེའི་རིགས་ཐམས་ཅད་ལས་མཆོག་ཏུ་གྱུར་པའི་དངོས་གྲུབ་སྟེར་བའོ། །སྒྱུ་མའི་རྡོ་རྗེ་རབ་གྲུབ་སྟེ། །ཞེས་བྱ་བ་ནི་སྒྱུ་མའི་རྡོ་རྗེ་དེས་དགེ་ཞིང་བཟང་པོའི་དངོས་གྲུབ་སྟེར་རོ། །དྲིལ་བུ་ཡིས་ནི་ཡང་དག་འབེབས། །ཞེས་བྱ་བ་ནི།
རྡོ་རྗེ་དྲིལ་བུ་དང་བཅས་པའི་ཕྱག་རྒྱ་གང་ཡིན་པ་དེས་འབེབས་པའི་ལས་བྱེད་དོ། །དབྱུག་པའི་ཤིང་གི་ཚངས་པའི་ཕྱག་རྒྱ་གང་ཡིན་པ་དེས་མྱ་ངན་ལས་འདས་པ་སྟེར་བའོ། །རྡོ་རྗེ་ནི་རྡོ་རྗེ་མཚོན་ཆའི་གང་ཡིན་པ་དེས་གདུག་ཅིང་མ་རུངས་པ་རྣམས་གསོད་པའོ། །འབར་བའི་མཆོག་ནི་རྡོ་རྗེ་
འཁྱིལ་པའི་ཕྱག་རྒྱ་གང་ཡིན་པ་དེས་གདུག་ཅིང་མ་རུངས་པ་རྣམས་འདུལ་བར་བྱེད་པའོ། །ཞི་བའི་མཆོག་གི་རྡོ་རྗེ་འོད་ཀྱི་ཕྱག་རྒྱ་གང་ཡིན་པ་དེས་ཐམས་ཅད་གསོད་པར་བྱེད་དོ། །དབྱུག་པ་མཆོག་ནི་རྡོ་རྗེ་གླང་སྣའི་ཕྱག་རྒྱ་གང་ཡིན་པ་དེས་ཐམས་ཅད་འཚོག་པར་བྱེད་དོ། །འཇིགས་པའི་
མིག་ནི་རྡོ་རྗེ་སེར་སྐྱའི་ཕྱག་རྒྱ་གང་ཡིན་པ་དེས་འཇིགས་ཤིང་སྐྲག་པར་བྱེད་དོ། །མྱོས་པའི་རྡོ་རྗེ་གླང་སྣའི་ཕྱག་རྒྱ་གང་ཡིན་པ་དེས་རབ་ཏུ་མྱོས་པའི་ལས་བྱེད་དོ། །ཕྲེང་བ་ནི་རྡོ་རྗེ་ཕྲེང་བའི་ཕྱག་རྒྱ་གང་ཡིན་པ་དེས་དབང་དང་འཆིང་བ་ལ་སོགས་པའི་ལས་རྣམས་བྱེད་དོ། །འདོད་པར་བྱེད་པའི་
རྡོ་རྗེ་དབང་གི་ཕྱག་རྒྱ་སྟེ། དེས་ཁྲོ་བ་ཞི་བར་བྱེད་ཅིང་དགའ་བ་སྐྱེད་པར་བྱེད་དོ། །གསོད་པ་ནི་རྣམ་པར་རྒྱལ་བའི་རྡོ་རྗེ་སྟེ། ཕྱག་རྒྱ་གང་ཡིན་པ་དེས་ཐམས་ཅད་གསོད་པར་བྱེད་དོ། །ཐོ་བས་གདུག་པ་འཇོམས་པར་བྱེད། །ཅེས་བྱ་བ་ནི། རྡོ་རྗེ་གཏུན་རིངས་ཀྱི་ཕྱག་རྒྱ་དེས་གདུག་པ་