འཇིགས་པ་ལ་སོགས་པའི་དོན་རྣམས་བཀུག་པར་འགྱུར་རོ། །ཁྲོ་བོ་རྡོ་རྗེ་བཞད་པའི་ཕྱག་རྒྱ་ཆེན་པོ་དང་། ཧ་ཧ་དགོད་པས་གདུག་པ་དང་རང་གི་རྒྱུད་དུ་གཏོགས་པའི་ཉོན་མོངས་པ་རྣམས་ཀྱིས་བདུད་བྱེད་དོ། །ཁྲོ་བོ་རྡོ་རྗེ་ཆོས་ཀྱི་ཕྱག་རྒྱ་ཆེན་པོ་དང་། ཁྲོ་བོ་ཆོས་ཀྱི་
རང་བཞིན་གྱིས་རྣམ་པར་དག་པའི་ཏིང་ངེ་འཛིན་གྱི་མཚན་ཉིད་ཀྱི་ཆོས་ཆེན་པོ་རྣམས་བསྡུས་ནས་བསྒྲུབས་ཏེ། བཅིང་བའི་སྦྱོར་བ་བསྒོམ་པར་བྱའོ། །ཁྲོ་བོ་རྡོ་རྗེ་རྣོན་པོའི་ཕྱག་རྒྱ་ཆེན་པོ་དང་། རྡོ་རྗེ་རལ་གྲིས་འདོད་ཆགས་ལ་སོགས་པ་དང་། ཕྱི་རོལ་གྱི་དགྲ་རྣམས་གཅོད་པར་བྱེད་དོ། །
ཁྲོ་བོ་རྡོ་རྗེ་རྒྱུའི་ཕྱག་རྒྱ་ཆེན་པོ་དང་། རྒྱུའི་ཁྲོ་བོས་རང་དང་གཞན་དཀྱིལ་འཁོར་དུ་འཇུག་ཅིང་སྡུག་བསྔལ་འཕྲོག་པར་བྱེད་པའོ། །ཁྲོ་བོ་རྡོ་རྗེ་བསྲུང་བའི་ཕྱག་རྒྱ་ཆེན་པོ་དང་། ཁྲོ་བོ་སྨྲ་བས་སྤྲོས་པ་དང་བཅས་པའི་ཆོས་སུ་གཏོགས་པའི་རྣམ་པར་རྟོག་པ་འཕྲོག་པར་བྱེད་དོ། །ཁྲོ་བོ་རྡོ་རྗེ་ལས་ཀྱི་
ཕྱག་རྒྱ་ཆེན་པོ་དང་། ལས་ཀྱི་ཁྲོ་བོའི་སྔགས་ཀྱིས་ལས་བཟང་པོ་རབ་ཏུ་བྱེད་དོ། །ཁྲོ་བོ་རྡོ་རྗེ་བསྲུང་བའི་ཕྱག་རྒྱ་ཆེན་པོ་དང་། ཁྲོ་བོ་བསྲུང་བའི་སྔགས་དེས་སྲུང་བར་བྱེད་དོ། །ཁྲོ་བོ་རྡོ་རྗེ་གནོད་སྦྱིན་གྱི་ཕྱག་རྒྱ་ཆེན་པོ་དང་། ཁྲོ་བོ་རྡོ་རྗེ་གནོད་སྦྱིན་གྱིས་འདོད་ཆགས་ལ་སོགས་པ་དང་། ཕྱི་
རོལ་དགྲ་རྣམས་ཟ་བར་བྱེད་དོ། །ཁྲོ་བོ་རྡོ་རྗེ་ཁུ་ཚུར་གྱི་ཕྱག་རྒྱ་ཆེན་པོ་དང་། ཁྲོ་བོ་ཁུ་ཚུར་གྱིས་དངོས་གྲུབ་ཐམས་ཅད་སྟེར་བར་བྱེད་དོ། །རྡོ་རྗེ་སེམས་མ་ལ་སོགས་པའི་ནི་ཁྲོ་བོ་རྡོ་རྗེ་སེམས་དཔའ་དང་། ཁྲོ་གཉེར་དང་། ཆོས་དང་། ཁྲོ་བོ་ལས་ཀྱི་ཕྱག་རྒྱ་ཆེན་པོ་རྣམས་ཀྱི་འབྲས་བུ་གང་ཡིན་པ་དེ་
ཉིད་ཀྱི་ཡང་ཡིན་ནོ། །རྡོ་རྗེ་སྒེག་མོ་ལ་སོགས་པ་ནས་རྡོ་རྗེ་འབེབས་པའི་བར་དུ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་གསུངས་པའི་འབྲས་བུ་ཉིད་ཡིན་ནོ། །དེ་ལྟར་ཕྱག་རྒྱ་ཆེན་པོ་བསྟན་ནས། ད་ནི་དམ་ཚིག་གི་ཕྱག་རྒྱའི་མཚན་ཉིད་ནི་དེ་ནས་ཞེས་བྱ་བ་ལ་སོགས་པ་སྨོས་ཏེ། རྡོ་རྗེ་ནི་རྡོ་རྗེ་
ཧཱུཾ་མཛད་ལ་སོགས་པའི་དམ་ཚིག་འཛིན་པའི་ཕྱག་རྒྱ་ནི་དམ་ཚིག་གི་ཕྱག་རྒྱ་ཡིན་ནོ། །དེ་དག་བཅིང་བ་ནི་བཅིང་བའི་མཚན་ཉིད་བཤད་པའོ། །རྡོ་རྗེ་གཉིས་ལས་བྱུང་བ་ནི། །དམ་ཚིག་མཆོག་ཏུ་གྲགས་པ་ཡིན། །ཞེས་བྱ་བ་ནི། རྡོ་རྗེ་གཉིས་ནི་རྡོ་རྗེ་ཁུ་ཚུར་གཉིས་ཏེ། དེ་ལས་བྱུང་བ་ནི་