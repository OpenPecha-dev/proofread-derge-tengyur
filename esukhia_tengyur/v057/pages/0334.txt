བ་ཡིན། །ཞེས་གསུངས་པའི་ཕྱིར་རོ། །དེ་ལྟར་ཕྱག་རྒྱ་ཐམས་ཅད་འགྲུབ་པར་བྱ་བའི་ཕྱིར། རང་གི་བསྒོམ་པའི་ཆོ་ག་རྒྱས་པར་བཤད་ནས་དེ་བཞིན་གཤེགས་པའི་རྣལ་འབྱོར་པ་དང་། དེའི་རིགས་ཀྱི་རྣལ་འབྱོར་པས་རྣམ་པར་སྣང་མཛད་ལ་སོགས་པའི་རང་གི་ཕྱག་རྒྱ་ཆེན་
པོ་བསྒོམ་པ་གསུངས་པ་ནི། དེ་ལ་ཞེས་བྱ་བ་ལ་སོགས་པ་གསུངས་པ་ཡིན་ཏེ། ཐོག་མ་ཁོ་ན་ཞེས་བྱ་བ་ནི། ཆོས་དང་། ལས་དང་། ཕྱག་རྒྱ་ཆེན་པོ་བཅིང་བའི་སྔོན་དུ་ཞེས་བྱ་བའི་ཐ་ཚིག་གོ། །རང་གི་ཕྱག་རྒྱ་བཅིངས་ནས་ཞེས་བྱ་བ་ནི་རང་གི་ལྷའི་དམ་ཚིག་གི་ཕྱག་རྒྱ་ནི་རང་གི་
ཕྱག་རྒྱ་སྟེ། དེ་བཅིང་བ་ནི་རང་གི་ཕྱག་རྒྱ་བཅིང་བའོ། །རང་གི་ཕྱག་རྒྱའི་སེམས་དཔའ་ནི་རྣམ་པར་སྣང་མཛད་ལ་སོགས་པའི་སྐུ་དང་གསུང་དང་ཐུགས་རྡོ་རྗེའི་ངོ་བོ་སྟེ། རང་གི་ཕྱག་རྒྱའི་སེམས་དཔའ་དེར་ས་མ་ཡ་ཧཾ་ཞེས་ཟློས་ཤིང་བསྒོམ་པར་བྱའོ། །དེ་ལ་ས་མ་ཡ་ཞེས་བྱ་
བ་ནི་ཀུན་རྫོབ་སྟེ། ཀུན་རྫོབ་ཀྱི་གཟུགས་ཅན་ནི་བདག་གོ་ཞེས་བྱ་བའི་ཐ་ཚིག་གོ། །འདི་དག་ཀྱང་བཤད་ཟིན་པས་མ་སྨྲས་སོ། །དེ་ལྟར་རང་གི་དམ་ཚིག་གི་ཕྱག་རྒྱ་བཅིངས་ལ་རང་གི་ལྷའི་ངོ་བོར་བདག་རྣམ་པར་བསྒོམས་ནས་རང་གི་ལྷའི་རྣལ་འབྱོར་བརྟན་པར་བྱ་བའི་
ཕྱིར། རང་གི་ལྷའི་དམ་ཚིག་གི་ཕྱག་རྒྱ་ཉིད་ཀྱིས། སྙིང་ག་དང་། དཔྲལ་བ་དང་། ལྐོག་མ་དང་། སྤྱི་བོར་རྡོ་རྗེ་དང་། རིན་པོ་ཆེ་དང་། པདྨ་དང་། སྣ་ཚོགས་རྡོ་རྗེ་བསྐྱེད་པར་བྱའོ། །དེ་བརྟན་པར་བྱ་བའི་ཕྱིར། དེ་ནས་ཞེས་བྱ་བ་ལ་སོགས་པ་གསུངས་སོ། །བྱིན་གྱིས་
བརླབས་པའི་སྔགས་གསུངས་པ་ནི། ས་མ་ཡ་སཏྭ་ཨ་དྷི་ཏིཥྛ་སྭ་མཾ་ཞེས་བྱ་བ་ཡིན་ཏེ། ས་མ་ཡ་སཏྭ་ཞེས་བྱ་བ་ནི་དམ་ཚིག་གི་སེམས་དཔའ་ཞེས་བོད་པའོ། །ཨ་དྷི་ཏིཥྛ་སྭ་མཾ་ཞེས་བྱ་བ་ནི་བདག་ལ་བྱིན་གྱིས་རློབས་ཤིག་ཅེས་གསོལ་བ་འདེབས་པའོ། །དེ་ལྟར་བདག་
བྱིན་གྱིས་བརླབས་ནས་དེ་བཞིན་གཤེགས་པའི་ཟློས་པ་པོས་ནི། བཛྲ་དྷཱ་ཏུ་ཞེས་ཟློས་ཤིང་རང་གི་ཕྱག་རྒྱ་ཆེན་པོ་བཅིང་བར་བྱའོ། །རྡོ་རྗེ་སེམས་དཔའི་ཟློས་པ་པོས་ནི་བཛྲ་སཏྭ་ཞེས་བྱ་བ་རང་གི་སྙིང་པོ་ཟློས་ཤིང་། སྐུ་གསུང་ཐུགས་ཀྱི་རྡོ་རྗེས་ནི། །རྡོ་རྗེ་བསྒྱིངས་པར་