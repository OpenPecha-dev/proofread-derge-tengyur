ཆེན་པོ་བཅིང་བ་ཡང་རྣམ་པར་སྣང་མཛད་དང་། རྡོ་རྗེ་ཧཱུཾ་མཛད་ལ་སོགས་པ་ནས་མ་མོའི་མཐར་ཐུག་པ་རྣམས་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོར་བཤད་པའི་རྗེས་སུ་འབྲང་བ་ཤེས་པར་བྱའོ། །རྡོ་རྗེ་བཅིང་བ་དམ་བཅས་ཏེ། །ཞེས་བྱ་བ་ལ་
སོགས་པ་ནི། རྡོ་རྗེ་དབྱིངས་སུ་བཤད་པའི་རྡོ་རྗེ་བཅིངས་པ་བསྡམས་པ་བསྟན་པར་བྱས་ནས། དེ་ཉིད་ཀྱི་མཐེ་བོ་གཉིས་ནང་དུ་བཀུག་ནས། མཛུབ་མོ་གཉིས་ནང་དུ་བཀུག་ལ་དེས་མཐེ་བོ་གཉིས་ཀའི་རྒྱབ་བཀབ་པ་ནི། སེམས་དཔའ་གཙུག་ཏོར་གྱི་ཕྱག་རྒྱའོ། །ཨོཾ་བཛྲ་ས་ཏྭ་ཨུཥྞཱི་ཥ་ཧཱུཾ་ཕཊ།
ཅེས་བྱ་བའི་སྙིང་པོ་འདིས་ལྷ་ཐམས་ཅད་དང་རྣལ་འབྱོར་པས་ཡེ་ཤེས་སེམས་དཔའ་བཅུག་ནས་བྱིན་གྱིས་བརླབས་ལ། བདག་ཉིད་བསྲུང་བའི་ཕྱིར་རང་གི་གཙུག་ཏོར་སྦྱར་བར་བྱའོ། །རྡོ་རྗེ་བཅིང་བ་བྱས་ནས་ནི། མཐེ་བོ་གུང་མོ་ཞེས་བྱ་བ་ནི་རྡོ་རྗེ་དབྱིངས་སུ་གསུངས་པ་ཉིད་ཀྱིས་རྡོ་རྗེ་བསྡམས་
པ་བཅིངས་ལ། མཐེ་བོ་དང་གུང་མོ་དང་མཐེའུ་ཆུང་རྣམས་སོ་སོར་བསྒྲེང་བར་བྱས་པ་འདི་ནི། གཟི་བརྗིད་ཕུང་པོའི་ཕྱག་རྒྱ་སྟེ། ཨོཾ་ན་མཿསརྦྦ་ཏ་ཐཱ་ག་ཏོཥྞཱི་ཥ་ཏེ་ཛོ་ཨ་བ་ལོ་ཀི་ཏེ་མཱུརྟ་ཧཱུཾ་ཛྭ་ལ་དྷ་ཀ་བི་དྷ་ར་ཙྪིནྡ་བིནྡྷ་ཧཱུཾ་ཕཊ། ཅེས་བྱ་བའི་སྔགས་འདིས་སྤྱི་གཙུག་གི་སྟེང་དུ་གཟི་བརྗིད་ཕུང་པོའི་འཁོར་
ལོའི་ལག་པ་འདི་བཞག་པས། སྒྲུབ་པ་པོས་དངོས་གྲུབ་ཆེན་པོ་བསྒྲུབ་པར་བསྒོམས་ལ་འདི་བསྒྲུབ་པར་བྱའོ། །གང་གི་རྡོ་རྗེ་སེམས་དཔའི་གཙུག་ཏོར་བསྒྲུབ་པར་བདག་ཉིད་སྦྱོར་བ་ཡིན་པ་དེའི་ཚེ། གཡོན་བརྐྱང་བའི་གནས་པས་གནས་པ་སྐུ་མདོག་སྔོན་པོ་གཡོན་པའི་ཁྲོ་བོའི་ཁུ་ཚུར་
གྱིས་སྙིང་གར་སྡིགས་མཛུབ་བྱེད་པ། དེ་ལས་གཞན་པ་གཡས་པའི་རྡོ་རྗེ་ཁུ་ཚུར་རྡོ་རྗེ་རྩེ་ལྔ་པ་སྤྱི་གཙུག་ཏུ་འཕངས་ནས་འཛིན་ཅིང་གནས་པར་བདག་ཉིད་བསྒོམས་ལ། གཟི་བརྗིད་ཕུང་པོ་ཡང་སྐུ་མདོག་དམར་པོ། ཕྱག་གཡས་པའི་གུང་མོ་ལ་རྡོ་རྗེ་འཁོར་ལོ་རྩིབས་བརྒྱད་པ་བསྐོར་ཞིང་གནས་
པ། ཕྱག་གཡོན་པ་གདན་ལ་བརྟེན་ཞིང་བཞུགས་པ་རྒྱལ་པོ་ཆེན་པོའི་ཆ་ལུགས་ཅན། ཞབས་གཡས་པ་བརྐྱང་བ། ཞབས་གཡོན་པ་གདན་ལ་ཕྱེད་ཀྲུང་གི་སྦྱོར་བས་བཞུགས་པ་བསམ་པར་བྱའོ། །རྡོ་རྗེ་རིན་པོ་ཆེ་ཅོད་པན་གྱི་དབང་བསྐུར་བ་ཡང་འདིར་ཤེས་པར་བྱའོ། །རྡོ་རྗེ་ཕྱག་རྒྱ་གཉིས་