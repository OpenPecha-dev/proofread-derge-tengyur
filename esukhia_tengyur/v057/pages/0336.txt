བྱ་བ་ལ་སོགས་པ་ལ། བཛྲ་སིདྡྷི་ཞེས་ཟློས་པ་པོས་རྫུ་འཕྲུལ་གྱི་དངོས་གྲུབ་བསྒྲུབ་པར་འདོད་པས་ཀྱང་དེ་བཞིན་དུ་ཆོ་ག་ཐམས་ཅད་རྗེས་སུ་སྤྱད་ལ་བཛྲ་སིདྡྷི་ཞེས་ལན་གསུམ་བརྗོད་པར་བྱའོ། །དེ་ནས་བཛྲ་ཛྭ་ལ་ཞེས་བྱ་བ་ལ་སོགས་པ་བརྗོད་པར་བྱའོ། །དེ་བཞིན་དུ་རང་གི་ལྷའི་
རྣལ་འབྱོར་སྔོན་དུ་འགྲོ་བ་དང་། ཆོ་ག་ཐམས་ཅད་རྗེས་སུ་སྤྱད་ལ། རིག་འཛིན་གྱི་དངོས་གྲུབ་བསྒྲུབ་པར་འདོད་པས། དང་པོ་ཁོ་ནར་འདི་ལྟར་བཛྲ་བི་དྷཱ་ར་ཞེས་ལན་གསུམ་བརྗོད་པར་བྱའོ། །དེ་ནས་ནི་བཛྲ་དྷཱ་ར་ཞེས་བྱ་བ་ལ་སོགས་པ་བཟླས་པ་བྱའོ། །དེ་ནས་དམ་པ་
བསྒྲུབ་པར་འདོད་ན་ཞེས་བྱ་བ་ནི་དེ་བཞིན་གཤེགས་པ་དང་། རྡོ་རྗེ་སེམས་དཔའ་དང་། འཇིག་རྟེན་དབང་ཕྱུག་དང་། རྡོ་རྗེ་ལས་ཀྱི་དངོས་གྲུབ་ཇི་སྐད་དུ་བཤད་པ་ནི་དམ་པ་སྟེ། དེ་གྲུབ་པར་འདོད་ཅིང་དོན་དུ་གཉེར་ནའོ། །རང་གི་ཕྱག་རྒྱའི་སྙིང་པོས་བསྒྲུབ་པོ་ཞེས་བྱ་བས་
ནི་རྣལ་འབྱོར་པ་གང་གི་ལྷའི་ཁྱད་པར་གང་ཡིན་པ་དེའི་སྙིང་པོ་བླངས་ལ་ལྷའི་ཁྱད་པར་བྱས་ནས། བཛྲ་སཏྭ་ཞེས་བྱ་བ་ལ་སོགས་པ་ལ་དེ་ཉིད་ཀྱི་སྙིང་པོ་ལན་གསུམ་བཟླས་པར་བྱའོ། །དེ་ནས་བཛྲ་བཛྲ་ཞེས་བྱ་བ་ལ་སོགས་པ་བཟླས་པར་བྱའོ། །རྣམ་པར་སྣང་མཛད་ལ་
སོགས་པའི་སྒྲུབ་པ་པོས་ཀྱང་བཛྲ་དྷཱ་ཏུ་ཞེས་བྱ་བ་ནས་བཛྲ་ཨཱ་བེ་ཤ་ཨཿཞེས་བྱ་བའི་བར་གྱིས་རང་གི་ཕྱག་རྒྱའི་སྙིང་པོ་ཟློས་པ་པོས་རྣམ་པར་སྣང་མཛད་ལ་སོགས་པ་བསྒྲུབ་པར་བྱ་སྟེ། རང་གི་ཕྱག་རྒྱ་གྲུབ་པར་བྱ་བའི་ཕྱིར་བཟླས་པ་བྱ་བའི་ངེས་པ་བཤད་པ་ཡིན་ནོ། །དེ་ནས་
ཕྱག་རྒྱ་ཐམས་ཅད་ཀྱི། །ཞེས་བྱ་བ་ནི་རྡོ་རྗེ་འབེབས་པའི་བར་གྱིས་དོན་གྱི་དངོས་གྲུབ་ལ་སོགས་པའི་ཕྱག་རྒྱའོ། །སྤྱིའི་ཞེས་བྱ་བ་ནི་དེ་བཞིན་གཤེགས་པ་དང་། རིགས་ཐམས་ཅད་ཀྱི་རྣལ་འབྱོར་པ་རྣམས་ཀྱི་ཐུན་མོང་དུ་གྱུར་པའོ། །རྡོ་རྗེ་ཞེས་བྱ་བ་ནི་བརྟན་པར་བྱ་བའི་ཆོ་གའོ། །གང་ཞིག་ལ་
བརྟན་པར་བྱ་ཞེ་ན། རང་གི་ལུས་དང་ངག་དང་། སེམས་རྡོ་རྗེ་ལའོ། །གང་གི་ཚེ་བརྟན་པར་བྱ་ཞེ་ན། ནམ་ཕྱག་རྒྱའི་བྱིན་གྱི་རླབས་ལྷོད་པར་གྱུར་ཏམ་ཞེས་བྱ་བ་ལ་སོགས་པ་གསུངས་ཏེ། ནམ་ཞེས་བྱ་བ་དུས་གང་གི་ཚེ་ཕྱག་རྒྱ་ཆེན་པོ་ལ་སོགས་པ་བསྒོམ་པ་ལ་འཇུག་པའི་སྒྲུབ་པ་པོ་རྣམས་