སློབ་དཔོན་ལ་སོགས་པས་ཀྱང་དེ་བཞིན་དུ་ལས་བགྱིའོ་ཞེས་བྱ་བའི་ཐ་ཚིག་གོ། །དེ་ནས་ཞེས་བྱ་བ་ནི་དེའི་རྗེས་ཐོགས་ལའོ། །རྡོ་རྗེ་སེམས་དཔས་བྱིན་གྱིས་བརླབས་པའི་སློབ་མ་ནི་རྡོ་རྗེ་སློབ་མ་སྟེ། དེ་རྣམས་གཞུག་པ་ལ་སོགས་པ་བྱས་ནས། དབབ་པའི་དམ་ཚིག་ལ་
སོགས་པའི་ཆོ་ག་རྒྱས་པ་ཡིན་པས། རྡོ་རྗེ་སློབ་མའི་དཀྱིལ་འཁོར་དུ་གཞུག་པ་ལ་སོགས་པའི་ཆོ་ག་རྒྱས་པ་སྟེ། དེ་མཆིས་སོ་ཞེས་བྱ་བ་ནི་རྩོམ་མོ་ཞེས་བྱ་བའི་དོན་ཏེ། དེ་ལ་དང་པོར་ནི་ཞེས་བྱ་བ་ལ། དེ་ལ་གཞུག་པ་ལ་སོགས་པ་དེ་རྣམས་ཀྱི་ནང་ནས། དང་པོར་རེ་ཞིག་གཞུག་པར་
བཤད་པ་ཡིན་ནོ། །དགོས་པ་ཅི་ཞིག་གི་ཕྱིར་ཞེ་ན། འཇིག་རྟེན་གྱི་ཁམས་མ་ལུས་པ་རྣམས་ན། སེམས་ཅན་ཁམས་ལུས་པ་མེད་པ་མི་དགེ་བ་བཅུ་ལས་ལྡོག་པར་བྱ་བ་ནི་ཡོངས་སུ་བསྐྱབ་པ་སྟེ། དེས་འཇིག་རྟེན་པའི་བདེ་བ་དང་འཇིག་རྟེན་ལས་འདས་པའི་དངོས་གྲུབ་ཀྱི་མཆོག་སྟེ།
དེ་ཉིད་ནི་རྒྱུ་སྟེ་དགོས་པ་ཡིན་ལ། དགོས་པ་དེ་ཡོངས་སུ་རྫོགས་པ་ནི་འབྲས་བུ་ཡིན་པས་ན་རྒྱུ་དང་འབྲས་བུ་ཉིད་དེ། དེའི་སླད་དུ་གང་གི་ཕྱིར་དཀྱིལ་འཁོར་ཆེན་པོ་འདིར་ཞུགས་པའི་ཕྱིར་དགོས་པ་ཡོད་པ་ཡིན་ནོ། །གང་གི་ཕྱིར་དགོས་པ་ཡོད་པ་དེ་ན། དཀྱིལ་འཁོར་ཆེན་པོ་འདིར་བཞུགས་
པ་ལ་སྣོད་དུ་གྱུར་པ་དང་། སྣོད་དུ་མ་གྱུར་པ་བརྟག་མི་འཚལ་ལོ་ཞེས་བྱ་བ་སྟེ། འདི་ནི་སྣོད་ཡིན་ནོ། །འདི་ནི་སྣོད་མ་ཡིན་ནོ་ཞེས་བྱ་བ་འདི་མི་བགྱིའོ་ཞེས་རྣལ་འབྱོར་པས་དེ་བཞིན་གཤེགས་པ་ཐམས་ཅད་ལ་ཞུ་བར་བྱ་སྟེ། ཇི་ལྟར་བྱ་བའི་རྒྱུད་ལ་སོགས་པ་དེ་ལྟར་འདིར་ཅིའི་ཕྱིར་མི་བྱ་བའི་
གཏན་ཚིགས་ཅི་ཞིག་ཡོད་ཅེ་ན། འདིར་རྒྱུ་ནི་དེ་ཅིའི་ཕྱིར་ཞེ་ན་ཞེས་བྱ་བ་ལ་སོགས་པ་སྨོས་ཏེ། སྡིག་པ་ཆེན་པོ་བགྱིད་པ་ཡང་མཆིས་ཏེ་ཞེས་བྱ་བ་ནི་མཚམས་མེད་པ་ལ་སོགས་པ་བྱེད་པའོ། །ཞུགས་ཏེ་མཐོང་ན་ཞེས་བྱ་བ་ནི་དཀྱིལ་འཁོར་མཐོང་བ་དང་ཞུགས་པ་ནི་ཕྱི་དང་གསང་བའི་བྱེ་
བྲག་གིས་རྣམ་པ་གཉིས་ཡོད་དོ། །ཕྱིའི་མཐོང་བ་ནི་རྡོ་རྗེ་ལྕགས་ཀྱུ་ནས་བརྩམས་ཏེ་ལྷ་ཐམས་ཅད་ཀྱི་སྐུ་མཐོང་བ་ནི་ཕྱིའི་ཞུགས་པ་ཡིན་ལ། སེམས་མ་རྡོ་རྗེ་མ་ལ་སོགས་པའི་ཕྱག་རྒྱས་རྡུལ་ཚོན་གྱི་དཀྱིལ་འཁོར་དུ་ཡིད་ཀྱི་ཡེ་ཤེས་བབས་པ་ནི་གསང་བའི་མཐོང་བ་དང་ཞུགས་པ་ཡིན་