སྤྲོ་བ་བསྒོམས་པས་ཅིར་འགྱུར་ཞེ་ན། བདག་ཉིད་དྲན་པ་བརྟན་ལྡན་ཞིང་། །རྡོ་རྗེ་འཛིན་པར་མྱུར་དུ་འགྱུར། །ཞེས་གསུངས་སོ། །འདི་སྐད་སྟོན་ཏེ། གང་གི་ཚེ་བསྒོམ་པའི་སྟོབས་ཀྱིས་ཕྱོགས་བཅུའི་ནམ་མཁའ་རྡོ་རྗེ་སེམས་དཔས་མཚམས་མེད་པར་ཡོངས་སུ་
གང་བ་ཉིད་དུ་མཐོང་བ་དེའི་ཚེ་དྲན་པ་བརྟན་པ་དང་ལྡན་པར་འགྱུར་བ་ཡིན་ནོ། །དེ་ནས་མཚན་ཐོག་ཐག་བསྒོམས་པས་རྡོ་རྗེ་འཛིན་པར་མྱུར་བ་ཉིད་དུ་འགྱུར་རོ། །ནམ་མཁའི་དབྱིངས་ནི་ཞེས་བྱ་བ་ལ་སོགས་པ་ལ། སངས་རྒྱས་གཟུགས་སུ་བསམས་ནས་ནི། །ཞེས་བྱ་བ་ནི་རྣམ་པར་
སྣང་མཛད་ལ་སོགས་པ་དེ་བཞིན་གཤེགས་པ་བསྒྲུབ་པར་འདོད་པས། རང་གི་འདོད་པའི་ལྷའི་རྣལ་འབྱོར་བྱས་ནས། བུདྡྷ་བུདྡྷ་ཞེས་ཟློས་ཤིང་རྣམ་པར་སྣང་མཛད་ལ་སོགས་པ་དེ་བཞིན་གཤེགས་པའི་སྐུར་བདག་ཉིད་བསམ་མོ། །དེ་ནས་ཇི་སྲིད་སྐུ་དེར་བདག་ཉིད་རྒྱུན་མི་འཆད་
པ་ཁོ་ན་མཐོང་བར་གྱུར་པ་དེ་སྲིད་ཀྱི་བར་དུ་བསྒོམ་པར་བྱའོ། །དེ་ནས་སངས་རྒྱས་ཀྱི་གཟུགས་དེ་སངས་རྒྱས་ཀྱི་སྐུའི་རང་བཞིན་དུ་ཕྱོགས་བཅུའི་ནམ་མཁའི་ཁམས་རྣམས་སུ་ཁམས་གསུམ་ཐམས་ཅད་ལྷག་པར་མོས་པར་བསྒོམ་པར་བྱའོ། །དེ་ལྟར་རྣམ་པར་བསྒོམས་པས་སྒྲུབ་
པ་པོ་དེ་ཅིར་འགྱུར་ཞེ་ན། སངས་རྒྱས་ཀུན་གྱི་ཏིང་འཛིན་ལས། །སངས་རྒྱས་ཉིད་དུ་འགྲུབ་པར་འགྱུར། །ཞེས་བྱ་བ་གསུངས་སོ། །དེ་ལ་སངས་རྒྱས་ཐམས་ཅད་ཀྱི་རྣམ་པར་སེམས་རྩེ་གཅིག་པ་ནི་སངས་རྒྱས་ཀུན་གྱི་ཏིང་ངེ་འཛིན་ཏོ། །ནི་ཞེས་བྱ་བ་ནི་ངེས་པར་གཟུང་
བའམ། ཐ་མི་དད་པའི་རིམ་པ་སྟེ་སངས་རྒྱས་ཉིད་དུ་འགྲུབ་པར་འགྱུར་རོ། །དེ་ནས་གསང་བ་འཛིན་ནུས་པར་བཤད་དེ་ཞེས་བྱ་བ་ནི་རང་ཉིད་རྡོ་རྗེ་སེམས་དཔའ་ལ་སོགས་པའི་སྦྱོར་བས་རྡོ་རྗེ་སེམས་མ་ལ་སོགས་པ་རིགས་ཀྱི་དམ་ཚིག་གི་རྡོ་རྗེའི་ཕྱག་རྒྱ་བཞི་པོ་འམ། རང་གི་མཚན་
མའི་ཕྱག་རྒྱ་མདུན་དུ་བཞག་ལ། དེ་ཟླ་བའི་དཀྱིལ་འཁོར་གྱི་སྟེང་དུ་བསམས་ནས་བསྡུ་བའི་ཕྱག་རྒྱས་སྤྱན་དྲངས་ཏེ་མཚན་བརྒྱ་རྩ་བརྒྱད་པས་བསྟོད་ལ། ལྕགས་ཀྱུ་ལ་སོགས་པས་དགུག་པ་དང་། གཞུག་པ་དང་། བཅིང་བ་དང་། དབང་དུ་བྱས་ནས། དམ་ཚིག་གི་