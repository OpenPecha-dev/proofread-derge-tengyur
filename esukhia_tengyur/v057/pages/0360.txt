འདོད་པའི་དོན་གྱི་དངོས་གྲུབ་ཀྱི་མན་ངག་བསྟན་པར་བྱ་བ་ཡིན་པས། རྡོ་རྗེ་གསང་བའི་ཞེས་བྱ་བ་ལ་སོགས་པ་གསུངས་སོ། །རྡོ་རྗེ་གསང་བ་ནི་གཟུངས་ཀྱི་དཀྱིལ་འཁོར་རོ། །དེའི་ཕྱག་རྒྱ་ནི་དེར་འདོད་པའི་དོན་སྒྲུབ་པར་བྱེད་པ་གང་ཡིན་པའོ། །དེའི་ཡེ་ཤེས་ནི་ངེས་པ་སྟེ་དེ་
བསླབ་བོ་ཞེས་བྱ་བ་ནི་དེ་བསྟན་པར་བྱའོ། །ཕྱག་རྒྱ་དེ་རྣམས་ཀྱང་རྣམ་པ་མང་པོ་ཡོད་པས་དེའི་ཕྱིར། དང་པོར་རེ་ཞིག་ཅེས་བྱ་བ་གསུངས་པའོ། །རྡོ་རྗེ་གསང་བ་ནི་གཟུངས་ཀྱི་དཀྱིལ་འཁོར་རོ། །དེའི་ལུས་ཀྱི་ཕྱག་རྒྱའི་ཡེ་ཤེས་བསླབ་བོ་ཞེས་བྱའོ། །ཇི་ལྟ་བུ་ཞེ་ན། ཟླ་བའི་
དཀྱིལ་འཁོར་དབུས་སུ་ནི། །ཞེས་བྱ་བ་ལ་སོགས་པ་གསུངས་ཏེ། རྐང་པ་དང་ལག་པས་ཐལ་མོ་སྦྱར་བ་གང་ཡིན་པ་དེ་ནི། རྐང་ལག་ཐལ་མོ་སྦྱར་ཞིང་ཞེས་བྱ་བ་སྟེ་རྣལ་འབྱོར་པའོ། །དེ་ལ་ལག་པའི་ཐལ་མོ་རྡོ་རྗེ་ཐལ་མོ་སྟེ་ཁོང་སྟོང་ངོ་། །རྐང་པའི་ཐལ་མོ་ནི་སེམས་དཔའི་
སྐྱིལ་ཀྲུང་ངོ་། །དེ་སྐད་དུ་ཡང་། སེམས་དཔའི་སྐྱིལ་ཀྲུང་གིས་གནས་ལ། །སྟེང་དུ་ཐལ་མོ་སྦྱིན་བྱེད་པ། །ཞེས་གསུངས་པ་ཡིན་ནོ། །འདིས་ནི་ལུས་ཀྱི་ཕྱག་རྒྱས་བདག་ཉིད་ཡང་དག་པར་གནས་པ་ཡིན་ནོ། །འདི་དེ་ལྟར་གྱུར་པ་དང་། ཁ་གླལ་བར་བྱེད་པ་དང་ལྡན་ཞིང་རྡོ་རྗེ་བསྒོམ་
པར་བྱས་ནས་ཞེས་པའོ། །རྡོ་རྗེ་སེམས་དཔར་བདག་ཉིད་བསྒོམས་ནས་བསྒོམ་པ་འདིས་རྡོ་རྗེ་མ་ཡང་ཞེས་པ་རྡོ་རྗེ་སེམས་དཔའི་བཙུན་མོ་ཡང་ཆགས་པར་བྱེད་ཅིང་དབང་དུ་བྱེད་དོ་ཞེས་བྱ་བའི་བར་དུའོ། །འདི་སྐད་དུ་སྟོན་ཏེ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ལས་གསུངས་
པའི་རྡོ་རྗེ་སེམས་དཔའི་རྣལ་འབྱོར་བྱས་ལ། དེའི་འོག་ཏུ་གཟུངས་ཀྱི་དཀྱིལ་འཁོར་ལས་གསུངས་པའི་བཅོམ་ལྡན་འདས་ཀྱི་ཕྱག་རྒྱ་ཆེན་པོ་བཅིངས་ནས། ཨོཾ་བཛྲ་སཏྭ་གུ་ཧྱ་ས་མ་ཡེ་ཧཱུཾ་ཞེས་བརྗོད་པར་བྱའོ། །དེ་ནས་བཛྲ་རཱ་ག་ཡ་ཧོ་ཞེས་ཟློས་ཤིང་། སྟོང་གསུམ་
གྱི་སྟོང་ཆེན་པོའི་སངས་རྒྱས་ཀྱི་ཞིང་འདི་ཐམས་ཅད་ནམ་མཁའ་དང་འདྲ་བར་བསྒོམས་ལ་དེའི་ཚད་ཙམ་གྱིས་ཟླ་བའི་དཀྱིལ་འཁོར་དེའི་སྟེང་དུ་བདག་ཉིད་དཔལ་རྡོ་རྗེ་སེམས་དཔའ་སྐུ་མདོག་དམར་བ། འོད་ཟེར་དམར་པོ་ཤིན་ཏུ་འཁྲུག་པ། རྡོ་རྗེ་དང་དྲིལ་བུ་བསྣམས་པ་