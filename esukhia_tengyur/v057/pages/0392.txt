ཉིད་ནི་སྟོང་པ་ཉིད་དུ་མཚུངས་པ་ཉིད་དོ། །དེའི་ཡེ་ཤེས་ནི་ཆོས་ཀྱི་དབྱིངས་ཀྱི་དཀྱིལ་འཁོར་ལས་གསུངས་པའི་རྡོ་རྗེ་ཆོས་ཀྱི་ཕྱག་རྒྱ་ཆེན་པོའི་ངེས་པའོ། །དེ་ཉིད་གང་གི་ཕྱག་རྒྱ་ཡིན་པ་དེ་ལ་དེ་སྐད་ཅེས་བྱ་སྟེ། བཛྲ་པདྨ་ཨཱཏྨ་ཀོ་ཞེས་བྱ་བའི་སྔགས་སོ། །དེ་བཞིན་
གཤེགས་པ་ཐམས་ཅད་ཀྱི་ཡེ་ཤེས་ནི་རྡོ་རྗེ་རྣོན་པོའི་ཕྱག་རྒྱ་ཆེན་པོའི་ངེས་པའོ། །དེ་ཉིད་གང་གི་ཕྱག་རྒྱ་ཞེས་བྱ་བ་ལ་སོགས་པ་ནི་སྔ་མ་དང་འདྲ་སྟེ། ཧྲྀ་ད་བཛྲ་ཀོ་ཥ་ཞེས་བྱ་བའི་སྔགས་ཡིན་པར་ཤེས་པར་བྱའོ། །འཁོར་ལོ་ཡང་ཡིན་ལ་ཆེན་པོ་ཡང་ཡིན་པས་འཁོར་
ལོ་ཆེན་པོ་སྟེ། རྡོ་རྗེ་དབྱིངས་ལ་སོགས་པའི་དཀྱིལ་འཁོར་རྣམས་སོ། །དེ་རྣམས་སུ་འཇུག་པ་ནི་འཁོར་ལོ་ཆེན་པོ་ལ་འཇུག་པ་སྟེ། རྡོ་རྗེ་རྒྱུའི་ཕྱག་རྒྱ་ཆེན་པོ་དེའི་ཡེ་ཤེས་སོ། །དེ་ཉིད་གང་གི་ཕྱག་རྒྱ་ཡིན་པ་དེ་ལ་དེ་སྐད་ཅེས་བྱ་སྟེ། ཏིཥྛ་བཛྲ་ཙཀྲ་ཧྲྀ་ད་ཡཾ་པྲ་བེ་ཤ་
ཞེས་བྱ་བའི་སྔགས་སོ། །དེ་བཞིན་གཤེགས་པ་ཐམས་ཅད་ཀྱང་ཡིན་ལ་ཆོས་ཀྱི་ཚིག་ཀྱང་ཡིན་པས་ན། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་ཚིག་སྟེ། བཅོམ་ལྡན་འདས་རྡོ་རྗེ་སྨྲ་བའོ། །དེ་ཉིད་སྤྲོས་པ་མེད་པ་སྟེ། རྣམ་པར་མི་རྟོག་པའོ། །དེའི་ཡེ་ཤེས་ནི་ངེས་
པའོ། །དེ་ཉིད་གང་གི་ཕྱག་རྒྱ་ཡིན་པ་དེ་ལ་དེ་སྐད་ཅེས་བྱ་སྟེ། བཛྲ་ཛི་ཧྭཱ་གྲ་ཧྲྀ་ད་ཡ་ཞེས་བྱ་བའི་སྔགས་སོ། །དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་ཏིང་ངེ་འཛིན་ཏོ་ཞེས་བྱ་བ་ནི། དེ་བཞིན་གཤེགས་པ་ཐམས་ཅད་ཀྱི་ཟག་པ་མེད་པའི་ཏིང་ངེ་འཛིན་དང་། ཤེས་
རབ་ཀྱི་ཕ་རོལ་ཏུ་ཕྱིན་པ་དང་། རྫུ་འཕྲུལ་གྱི་རྐང་པ་དང་། སོ་སོ་ཡང་དག་པར་རིག་པ་བཞིའི་ཆོས་ཀྱི་རྣམ་པར་ཐུགས་རྩེ་གཅིག་ཏུ་མཛད་པའོ། །རང་གི་སྙིང་གར་རྡོ་རྗེ་སྙིང་པོ་ཞེས་བྱ་བ་ནི་རང་གི་སྙིང་ག་ཡང་ཡིན་ལ། རྡོ་རྗེ་སྙིང་པོ་ཡང་ཡིན་པས་ན། རང་གི་སྙིང་གར་རྡོ་རྗེ་
སྙིང་པོ་སྟེ། བཅོམ་ལྡན་འདས་འོད་དཔག་ཏུ་མེད་པའི་རང་གི་ཐུགས་ཀའི་ཟླ་བ་དེར་རྡོ་རྗེ་ཕྲ་མོ་གང་ཡིན་པ་དེ་ནི་རང་གི་ཐུགས་ཀ་རྡོ་རྗེ་སྙིང་པོ་སྟེ། རྡོ་རྗེ་དེ་ལས་བྱུང་ནས་རྡོ་རྗེ་སྙིང་པོ་དེར་ཞུགས་ཞེས་བྱ་བ་དོན་ཡོད་པར་གྲུབ་པའི་ཐུགས་ཀའི་ཟླ་བའི་དཀྱིལ་འཁོར་གང་ཡིན་པ་དེ་