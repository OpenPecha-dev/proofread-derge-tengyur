ནས། ད་ནི་ལྷ་དགོད་པ་བཤད་པར་བྱ་སྟེ། གསེར་རམ་དངུལ་ལས་བྱས་པའམ། །ས་ཡང་རུང་སྟེ་ལེགས་བྲིས་ལ། །ཕ་གུ་གྲུ་བཞི་བྱས་པ་ལ། །སངས་རྒྱས་གཟུགས་ནི་གཞག་པར་བྱ། །ཞེས་བྱ་བ་ནི། མངོན་སྤྱོད་ཀྱི་ལས་ཀྱི་དཀྱིལ་འཁོར་ཡིན་པ་དེ་བས་ན། རྣམ་པར་
སྣང་མཛད་ལུགས་མའམ། བརྐོས་པའི་གཟུགས་སྲ་བའི་གདན་ལ་གཞག་པར་བྱ་སྟེ། དགོད་པར་བྱ་བ་ཞེས་བྱ་བའི་དོན་ཏོ། །སྤྱན་དྲང་བའི་སྙིང་པོ་ཞེས་བྱ་བ་ནི་ནམ་མཁའི་ཕྱོགས་ན་བཞུགས་པ་བཀུག་སྟེ། གཟུགས་བརྙན་དང་གཅིག་ཏུ་བྱས་ནས། སྤྱན་དྲང་བའི་སྙིང་པོས་སྤྱན་དྲང་ངོ་། །སངས་
རྒྱས་སྤྱན་སྔར་རྡོ་རྗེ་ནི། །ཞེས་བྱ་བ་ནི་རྣམ་པར་སྣང་མཛད་ཀྱི་ཤར་ཕྱོགས་ཀྱི་ཆ་ལ། སེམས་མ་རྡོ་རྗེ་མའི་གནས་སུ་ཟླ་བའི་དཀྱིལ་འཁོར་གྱི་སྟེང་དུ་འབར་བའི་དབུས་སུ་ཧཱུཾ་སཏྭ་བཛྲ་ཛྭ་ལ་མཎྜ་ལ་ཧཱུཾ་ཕཊ་ཅེས་བྱ་བ་བརྗོད་ཅིང་། ནམ་མཁའི་ཕྱོགས་ནས་བཀུག་པར་གཞག་པར་བྱའོ། །དེ་བཞིན་དུ་
ཐམས་ཅད་ཀྱང་སྔགས་ཀྱིས་དགུག་ཅིང་གཞག་པར་བྱའོ། །རྡོ་རྗེ་དམ་ཚིག་ཕྱག་རྒྱ་རྣམས། །ཞེས་བྱ་བ་ནི། རྡོ་རྗེའི་རིགས་ཐམས་ཅད་ཀྱི་རིགས་བསྡུས་པར་གྱུར་པའི་རྡོ་རྗེ་དམ་ཚིག་གི་ཕྱག་རྒྱ་ནི་དམ་ཚིག་གི་ཕྱག་རྒྱའོ། །ཡིད་ཀྱིས་རི་མོ་བཏེག་ནས་ནི། །ཞེས་བྱ་བ་ནི། ཚོན་རྩིའི་རི་མོ་
བཏེག་སྟེ་འོག་ནས་འཛུལ་བར་བསམ་པར་བྱའོ། །རྡོ་རྗེ་སྲད་བུའམ་གཞན་ཡང་རུང་། །ཞེས་བྱ་བ་ནི། ཚོན་རྩི་ལྔའི་སྐུད་པའི་རི་མོ་བཏེག་ནས། འོག་ནས་འཛུལ་བར་ཡང་བསམ་པར་བྱའོ། །དེའི་དབུས་སུ་སེམས་དཔའ་ཆེ། །ཞེས་བྱ་བ་ནི་མི་བསྐྱོད་པའི་གནས་སུའོ། །རྡོ་རྗེ་ཧཱུཾ་ཞེས་བྱ་བར་
འདུས། །ཞེས་བྱ་བ་ནི། ཕྱག་གཉིས་ཁམས་གསུམ་རྣམ་པར་རྒྱལ་བའི་ཕྱག་རྒྱ་བཅིང་བའོ། །མཆེ་བ་ཅུང་ཟད་མངོན་པ་ནི་མཆེ་བ་ཅུང་ཟད་ཕྱུང་བའོ། །དེ་དག་གི་མཆེ་བ་གཙིགས་པའི་ཞལ་གང་ལ་མངའ་བ་དེ་ནི་མཆེ་བ་ཅུང་ཟད་གཙིགས་པའི་ཞལ་མངའ་བའོ། །ཁྲོ་དང་བཅས་པས་འཛུམ་
པའི་ཞལ། །ཞེས་བྱ་བ་ནི་ཁྲོ་བ་དང་བཅས་པ་ནི་ཞེ་སྡང་དང་བཅས་པའི་ཞལ་གང་ལ་མངའ་བ་དེ་ནི་ཁྲོ་བ་དང་བཅས་པས་འཛུམ་པའི་ཞལ་ལོ། །གཡོན་བརྐྱང་ཚུལ་དུ་གནས་པ་ནི། །ཞེས་བྱ་བ་ནི། གཡོན་བརྐྱང་ཞིང་གཡས་པ་བསྐུམ་པ་ནི་གཡོན་བརྐྱང་བ་ཡིན་ལ། བཟློག་པ་ནི་གཡས་