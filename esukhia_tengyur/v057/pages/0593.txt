གཉིས་ཀྱི་རྡོ་རྗེ་བསྡམས་པས་རང་གི་ཕྱག་རྒྱ་སྙིང་གར་བསྣམས་པ། ཡེ་ཤེས་རྡོ་རྗེའི་དབུས་སུ་ཆུད་པ་ལ་ཇི་ལྟར་ཡེ་ཤེས་རྡོ་རྗེ་དབུས་སུ་ཆུད་པ་དེ་བཞིན་དུ་འདིར་ཡང་བྱ་བས་ན་ཆོ་ག་བཞིན་ཞེས་པ་སྨོས་སོ། །དེ་ནས་འདིར་རྡོ་རྗེ་རིགས་ཀྱི་ཡེ་ཤེས་ཕྲ་མོའི་དཀྱིལ་འཁོར་ཞེས་བྱ་བ་ནི་
ཆོས་ཀྱི་དཀྱིལ་འཁོར་རོ། །ཆོ་གའི་རིམ་པ་རྒྱས་པར་བཤད་དོ། །ཞེས་བྱ་བ་ནི་སློབ་དཔོན་གྱི་ལས་ཀྱི་ཆོ་ག་རྒྱས་པ་དང་། སློབ་མ་འཇུག་པའི་ཆོ་ག་རྒྱས་པར་བཤད་པའོ། །དེ་ལ་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོར་གསུངས་པའི་ཚུལ་གྱིས་ཇི་སྐད་བཤད་པའི་རྡོ་
རྗེ་ཧཱུཾ་མཛད་ཀྱི་རྣལ་འབྱོར་དང་། རྣལ་འབྱོར་ཆེན་པོ་བྱས་ལ་སྒོ་དབྱེ་བ་དང་། བུམ་པ་གཞུག་པ་ལ་སོགས་པའི་ཆོ་ག་རྗེས་སུ་སྤྱད་ནས་སློབ་དཔོན་གྱིས་ཕྱག་བྱ་བ་ལ་སོགས་པ་སྔོན་དུ་འགྲོ་བའི་སྡོམ་པ་གཟུང་བ་བྱས་ནས་ཞུགས་ཏེ། དེ་ལ་ཇི་ལྟ་བའི་ཕྲ་མོ་རྡོ་རྗེའི་དབང་བསྐུར་བ་ལ་སོགས་པ་ནས་དངོས་
གྲུབ་ཀྱི་རྡོ་རྗེ་བརྟུལ་ཞུགས་ཀྱི་བར་གྱི་ཆོ་ག་རྗེས་སུ་སྤྱད་ནས། ཡང་བདག་ལ་བྱིན་གྱིས་བརླབ་པ་ལ་སོགས་པ་བྱས་ནས། རང་ཉིད་ཀྱི་མིང་ནས་བརྗོད་ནས། རྡོ་རྗེས་དཀྱིལ་འཁོར་གྱི་ལས་བསྒྲུབ་པར་བྱའོ། །དེ་ནས་བསྡུ་བ་བྱས་ལ་ཆོ་ག་ཐམས་ཅད་རྗེས་སུ་སྤྱད་ལ་སློབ་མ་གཞུག་པར་བྱའོ། །
དེ་ནས་གཞུག་པ་བྱས་ལ་འདི་སྐད་ཅེས་བརྗོད་པར་བྱ་སྟེ། ཅི་ཞིག་བརྗོད་ཅེ་ན། དེ་རིང་ཁྱོད་ལ་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་ཁྲོ་བོ་ཉིད་དུ་ཕྱག་ན་རྡོ་རྗེས་དབང་བསྐུར་གྱིས་ཞེས་བྱ་བ་སྨོས་ཏེ། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་ཁྲོ་བོ་ནི་ཧཱུཾ་མཛད་དོ། །དེའི་རང་བཞིན་དུ་གྱུར་པའི་རྡོ་རྗེ་ཁྲོ་
བོ་ནི་དེའི་རྡོ་རྗེ་ཁྲོ་བོ་སྟེ། དེས་ཁྱོད་ལ་དབང་བསྐུར་གྱིས་ཞེས་བྱ་བ་ནི་དཀྱིལ་འཁོར་དུ་འཇུག་ཅིང་གསང་བའི་དབང་བསྐུར་བ་དེ་བསྐྱེད་པར་བྱའོ་ཞེས་བྱ་བའི་དོན་ཏོ། །དེ་ལེགས་པར་ནན་ཏན་དུ་གྱིས་ཤིག་ཅེས་བྱ་བ་ནི། གང་གི་ཕྱིར་བཅོམ་ལྡན་འདས་ཕྱག་ན་རྡོ་རྗེ་དང་། རྡོ་རྗེ་ཧཱུཾ་མཛད་ཀྱི་ཁྲོ་བོའི་
རྡོ་རྗེས་དབང་བསྐུར་བ་དེའི་ཕྱིར། ལེགས་པར་བཟུང་ལ་ནན་ཏན་དུ་བསྒྲུབ་པར་གྱིས་ཤིག །སེམས་ཅན་ཐམས་ཅད་ཀྱང་ཇི་སྐད་དུ་གསུངས་པའི་འབྲས་བུ་ཐོབ་པའི་ཕྱིར་གྱི་བར་དུ་ཞེས་སྦྱར་རོ། །མ་ལུས་ཤིང་ལུས་པ་མེད་པ་ནི། སེམས་ཅན་གྱི་ཁམས་ཟད་པར་རོ། །ཡོངས་སུ་ཞེས་བྱ་བ་ནི་