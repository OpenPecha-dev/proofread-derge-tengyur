དང་བཅས་པ་སྤོང་བའི་མཚན་ཉིད་དང་། ཆོས་ཐམས་ཅད་ཀྱི་མངོན་པར་ཞེན་པ་འདོར་བ་ལམ་གྱི་ངོ་བོ་སྦྱིན་པའི་ཕ་རོལ་ཏུ་ཕྱིན་པ་ལན་གྱི་ཕྱག་རྒྱ་བསྐྱེད་ནས། ཡང་དེ་ལ་རྣམ་པར་གྲོལ་བའི་ལམ་གྱི་མཚན་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་བསྐྱེད་པའི་ཕྱིར། དེ་ནས་ཤེས་རབ་ཀྱི་ཕ་རོལ་ཏུ་ཕྱིན་
པ་རྣམ་པ་བཞི་བརྗོད་པ་ནི། དེ་བཞིན་གར་ཡང་བཀྲོལ་ནས་ནི། །ཞེས་བྱ་བ་སྨོས་ཏེ། ཁྲོ་བོ་ཁུ་ཚུར་གཉིས་བཅིངས་ལ་མཛུབ་མོའི་སོར་མོ་གཉིས་པདྨ་དང་འདྲ་བར་བྱས་ལ། སྙིང་གའི་ཕྱོགས་སུ་བཞག་ལ། དད་པ་ཁྱད་པར་དུ་གྱུར་པའི་བསམ་པ་གཡོས་པ་གུས་པའི་སེམས་བསྐྱེད་ནས་བཏུད་
ཅིང་རབ་ཏུ་བཏུད་ནས། ཀ་མ་ཡ་བཛྲ་ཞེས་བརྗོད་དེ། དེ་བཞིན་གར་བྱེད་རྡོ་རྗེ་ཡི། །རལ་གྲིས་བགེགས་ནི་གཅད་པར་བྱ། །ཁྲོ་བོ་ཁུ་ཚུར་དེ་ཉིད་དང་། གར་བྱ་ཞིང་མཛུབ་མོ་གཉིས་པདྨ་དང་འདྲ་བར་བྱས་ལ། དེ་བཞིན་གཤེགས་པ་ཐམས་ཅད་ཕྱག་རྒྱ་དེས་གཅོད་ཅིང་། ཙྪིནྡ་བཛྲ་ཞེས་
བརྗོད་དོ། །མགལ་མེའི་འཁོར་ལོ་བསྐོར་བ་ཡིས། །འཁོར་ལོའི་དཀྱིལ་འཁོར་ཚུལ་དུ་བསྐོར། །ཞེས་བྱ་བ་ནི། དེ་ཉིད་ཀྱི་གར་བྱས་པ་ལས་བྱུང་བའི་པདྨའི་འདབ་མ་འདྲ་བའི་ཕྱག་རྒྱ་བཅིངས་ཏེ། སླར་ཡང་མགལ་མེའི་འཁོར་ལོ་ལྟར་བསྐོར་ཞིང་། བཱ་མ་ཡི་བཛྲ་ཞེས་བྱའོ། །རྡོ་རྗེ་ཚིག་ཏུ་
གླུ་ལེན་ལྟར། །ཕྱག་ན་རྡོ་རྗེ་མཆོད་པར་བྱ། །ཞེས་བྱ་བ་ནི། དེ་ཉིད་གར་བྱས་པ་ལས་བྱུང་བའི་པདྨའི་འདབ་མ་འདྲ་བའི་ཕྱག་རྒྱ་བཅིངས་ཏེ། ཁ་ལས་གྱེན་དུ་དེའི་ཕྱག་རྒྱ་བསྐུལ་ཞིང་། བྷུ་དྷི་བཛྲ་ཞེས་བརྗོད་པར་བྱའོ། །མཆོད་པའི་ཆོ་ག་འདི་ཡིས་ནི། །ཐམས་ཅད་རྟག་པ་ཉིད་དུ་འགྱུར། །ཞེས་
བྱ་བ་ནི། བྱང་ཆུབ་ཀྱི་སེམས་ཀྱི་རྣལ་འབྱོར་ནས་བརྩམས་ནས་བྱེ་བྲག་གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པའི་ཏིང་ངེ་འཛིན་རྣམ་པ་བཞིའི་མཐུས་རྟག་ཏུ་མི་འཇིག་པའི་རྣལ་འབྱོར་དུ་འགྱུར་ཏེ། འདིར་ཡང་ཕྱག་རྒྱ་དགྲོལ་བ་ལ་སོགས་པ་སྔ་མ་བཞིན་དུ་སྦྱར་བར་བྱའོ། །དེ་བཞིན་དུ་ཉེ་བའི་ཕྱག་
རྒྱ་གར་གྱི་མཆོད་པ་བཤད་ནས་ཡེ་ཤེས་ཀྱི་ཕྱག་རྒྱ་གར་གྱི་མཆོད་པ་བྱ་བ་ནི། རྡོ་རྗེ་ཁྲོ་བོའི་མཛུབ་ཡང་དག །བཀན་ནས་རྩེ་མོ་སྦྱར་ནས་ཀྱང་། །ཞེས་བྱ་བ་ནི། རྣམ་པར་གྲོལ་བའི་ལམ་གྱི་རང་བཞིན་གྱི་ཉེ་བའི་ཕྱག་རྒྱ་བཅིངས་པས་རང་གི་ངང་གིས་སྤྲུལ་པ་ལ་སོགས་པ་བྱ་བ་ནན་ཏན་གྲུབ་པའི་