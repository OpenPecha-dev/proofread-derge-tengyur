རྣམས་ཀུན་གྱི་ནང་དུ་ནི། །སྒོ་སྲུང་བཞི་ཡང་གཞག་པར་བགྱི། །ཞེས་བྱ་བ་ནི་ཀུན་གྱི་ཞེས་བྱ་བའི་ཚིག་གིས་ཕྱི་དང་ནང་ཐམས་ཅད་ཀྱི་ཤར་ཕྱོགས་ཀྱི་སྒོར་རྡོ་རྗེ་ལྕགས་ཀྱུ། ལྷོར་ཞགས་པ། ནུབ་ཏུ་ལྕགས་སྒྲོག །བྱང་དུ་རྡོ་རྗེ་འབེབས་པ་བྲི་བར་བྱའོ། །འཁོར་ལོ་ཕྱི་རིམ་ཕྱོགས་
སུ་ནི། །སེམས་དཔའ་ཆེན་པོ་རྣམས་ཀྱང་གཞག །ཅེས་བྱ་བ་ནི་ཁྱམས་ཀྱི་ནང་དུ་བྱམས་པ་ལ་སོགས་པ་བསྐལ་པ་བཟང་པོའི་བྱང་ཆུབ་སེམས་དཔའ་རྣམས་བྲི་བར་བྱའོ། །དེ་ལ་བཅོམ་ལྡན་འདས་རྣམ་པར་སྣང་མཛད་ནི་སྐུ་མདོག་དཀར་པོ། བྱང་ཆུབ་མཆོག་གི་ཕྱག་རྒྱས་རྡོ་རྗེ་རྩེ་ལྔ་པ་བསྣམས་
པ། སེང་གེའི་གདན་ལ་པདྨ་དང་ཟླ་བའི་དཀྱིལ་འཁོར་གྱི་སྟེང་ན་རྡོ་རྗེ་སྐྱིལ་མོ་ཀྲུང་གིས་བཞུགས་པ་ཉི་མའི་འོད་མངའ་བ། དར་ལའི་སྟོད་གཡོགས་དང་སྨད་གཡོགས་བསྣམས་པ་རིན་པོ་ཆེའི་ཅོད་པན་དང་དར་དཔྱངས་ཀྱིས་དབང་བསྐུར་བ་དང་ལྡན་པ། ཞལ་བཞི་པ། ཞལ་དང་པོ་ཤར་དུ་
གཟིགས་པའོ། །དེ་བཞིན་དུ་མི་བསྐྱོད་པ་ལ་སོགས་པ་ཡང་གོ་རིམས་ཇི་ལྟ་བ་བཞིན་དུ། སྐུ་མདོག་སྔོན་པོ་དང་། སེར་པོ་དང་། དམར་པོ་དང་། ལྗང་གུ་དང་། གླང་པོ་ཆེ་དང་། རྟ་དང་། རྨ་བྱ་དང་། ནམ་མཁའ་ལྡིང་གི་ཁྲི་ལ་པདྨ་དང་ཟླ་བའི་སྟེང་ན་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ས་
གནོན་དང་། མཆོག་སྦྱིན་དང་། ཏིང་ངེ་འཛིན་མཆོག་དང་། མི་འཇིགས་པའི་ཕྱག་རྒྱས་རྡོ་རྗེ་དང་། རྡོ་རྗེ་རིན་པོ་ཆེ་དང་། རྡོ་རྗེ་པདྨ་དང་། སྣ་ཚོགས་རྡོ་རྗེ་བསྣམས་པ། ཉི་མའི་འོད་ཀྱི་དཀྱིལ་འཁོར་ཅན། རིན་པོ་ཆེའི་ཅོད་པན་དང་དར་དཔྱངས་ཀྱིས་དབང་བསྐུར་བ་དང་ལྡན་པ། ཞལ་གཅིག་
པ་རྣམ་པར་སྣང་མཛད་ལ་མངོན་པར་ཕྱོགས་པ་སྟེ། དེ་བཞིན་གཤེགས་པ་ལྔ་པོ་འདི་དག་བཛྲ་དྷཱ་ཏུ་ཞེས་བྱ་བའི་དེ་བཞིན་གཤེགས་པ་ལྔའི་སྤྱིའི་སྙིང་པོ་ཟློས་ཤིང་བྲི་བའམ་བཞག་ལ། བར་སྣང་ལ་བཞུགས་པ་ཕབ་སྟེ་གཅིག་ཏུ་བྱའོ། །དེ་བཞིན་དུ་སཏྭ་བཛྲི་ཞེས་བྱ་བ་ནས། བཛྲ་ཨ་བེ་
ཤ་ཞེས་བྱ་བའི་བར་ཟློས་ཤིང་། རྡོ་རྗེ་སེམས་མ་ལ་སོགས་པ་ནས་རྡོ་རྗེ་འབེབས་པའི་བར་དུ་བྲི་བའམ་བཞག་ལ། བར་སྣང་ན་བཞུགས་པ་ཕབ་སྟེ། གཟུགས་བརྙན་དང་ལྷན་ཅིག་ཏུ་བྱའོ། །རྡོ་རྗེ་སེམས་མ་ནི་པདྨ་དང་ཟླ་བའི་གདན་གྱི་སྟེང་ན་རྡོ་རྗེ་རྩེ་ལྔ་པ་དམར་པོ། རྡོ་རྗེ་རིན་ཆེན་མ་ལ་སོགས་