རང་བཞིན་ཡིན་པས་ན་བྱང་ཆུབ་སེམས་དཔའོ། །རྡོ་རྗེ་སེམས་དཔའ་ལ་སོགས་པ་བསྒོམས་པས་སེམས་ཅན་ཐམས་ཅད་རྣམ་པར་གྲོལ་བར་མཛད་པས་ན་རྣམ་པར་ཐར་པའོ། །གསང་སྔགས་ཀྱི་སྤྱོད་པའི་ངོ་བོ་ཉིད་ཡིན་པས་ན་སྤྱོད་པའོ། །རྣམ་པར་སྣང་མཛད་དང་། མི་བསྐྱོད་
པ་དང་། རིན་ཆེན་འབྱུང་ལྡན་དང་། འཇིག་རྟེན་དབང་ཕྱུག་དང་། དོན་ཡོད་གྲུབ་པའི་མཚན་ཉིད་ཅན་ཡིན་པས་ན་དེ་བཞིན་གཤེགས་པ་ཀུན་ནོ། །ནོར་བུའི་རིགས་ཀྱི་རང་བཞིན་ཡིན་པས་ན་སངས་རྒྱས་དོན་ནོ། །ཏིང་ངེ་འཛིན་སྒྲུབ་པར་བྱེད་པས་ན་རང་སངས་རྒྱས་ཐུགས་ཏེ།
ཏིང་ངེ་འཛིན་སྒྲུབ་པ་སྙིང་ལ་གནས་ཏེ་དེས་ན་སྙིང་པོ་ཞེས་བཤད་དོ་ཞེས་གསུངས་པའི་ཕྱིར་རོ། །ཉན་ཐོས་དང་རང་བྱང་ཆུབ་དང་། ཡང་དག་པར་རྫོགས་པའི་བྱང་ཆུབ་ཀྱི་ཆོས་ཉིད་ཡིན་པས་ན་བྱང་ཆུབ་ཀུན་ནོ། །འདིའི་གོང་ན་ཡོད་པ་མ་ཡིན་པས་ན་བླ་ན་མེད་པའོ། །
རྣམ་པར་སྣང་མཛད་ནི་ཇི་ལྟར་གྲགས་པ་ཉིད་དོ། །བདུད་ལས་རྒྱལ་བས་ན་རྒྱལ་བའོ། །རིགས་བཞིའི་བདག་པོར་གྱུར་པས་ན་མགོན་ནོ། །རང་ཉིད་མངོན་པར་རྫོགས་པར་བྱང་ཆུབ་པས་ན་རང་བྱུང་ངོ་། །རིགས་བཞིའི་འཛིན་པར་མཛད་པའི་རང་བཞིན་ཡིན་པས་
ན་གཟུགས་སོ། །དམིགས་པ་བསྙེལ་བ་མེད་པའི་རང་བཞིན་ཡིན་པས་ན་དྲན་པའོ། །སེམས་ཅན་གྱི་ཚོགས་ཆེན་པོའི་དོན་མཛད་པས་ན་སེམས་དཔའ་ཆེན་པོའོ། །ཕྱག་རྒྱ་ཆེན་པོ་མངའ་བས་ན་ཕྱག་རྒྱ་ཆེན་པོ་སྟེ། གང་ཕྱིར་སེམས་ནི་བཅོམ་ལྡན་འདས། །འདོད་ཆགས་
ཆེན་པོ་འདི་ཡི་ལྷ། །ཞེས་གསུངས་པའི་ཕྱིར་རོ། །སེམས་དཔའ་དང་ཕྱག་རྒྱ་ཆེན་པོ་དེ་དང་འབྲེལ་བའི་བདག་མེད་པ་བསྒོམས་པས་སེམས་རྩེ་གཅིག་པའི་ཏིང་ངེ་འཛིན་ཏེ། མཉམ་པར་གཞག་པས་ཏིང་ངེ་འཛིན་ཡིན་ཞེས་གསུངས་པའི་ཕྱིར་རོ། །སངས་རྒྱས་རྣམས་
ཀྱི་ཕྲིན་ལས་ནི་སངས་རྒྱས་ཀྱི་ཕྲིན་ལས་ཏེ། བྱང་ཆུབ་ཀྱི་སེམས་ལ་སོགས་པའི་མཆོད་པའི་མཚན་ཉིད་དོ། །དེས་མཛད་པས་ན་སངས་རྒྱས་ཕྲིན་ལས་མཛད་དོ། །འདི་དག་མཛད་པར་ཇི་ལྟར་སྤྱོད་པ་ཡིན་ཞེ་ན། དེའི་ཕྱིར། ཡང་དག་སངས་རྒྱས་ཀུན་བདག་ཉིད། །