ཀྱི་སྐུ་ལ་ཞུགས་ལ། རྣམ་པར་སྣང་མཛད་ཀྱི་ཐུགས་ཀར་གནས་ཏེ་ཚུལ་དེ་ཉིད་ཀྱིས་རྣམ་པར་སྣང་མཛད་ཀྱི་སྐུ་ཐམས་ཅད་ཁྱབ་པར་བྱས་ནས། ཆུ་དང་འོ་མ་ལྟར་གཅིག་ཏུ་གྱུར་པར་བསམ་པར་བྱའོ། །དེ་ནས་ཡིད་ཀྱིས་རིན་ཆེན་འབྱུང་ལྡན་གྱི་ཐུགས་ཀར་
རྡོ་རྗེ་དབྱིངས་ཀྱི་དབང་ཕྱུག་མའི་གཟུགས་ཀྱིས་གནས་ལ་དེ་བཞིན་དུ་དེའི་ཐུགས་ཀ་ནས་ཕྱུང་སྟེ་བཛྲ་ཨཱ་བེ་ཤ་ཨཿཞེས་ཟློས་ཤིང་དེ་བཞིན་དུ་རྣམ་པར་སྣང་མཛད་ཀྱི་སྐུ་ལ་འཇུག་པར་བྱའོ། །དེ་ནས་རྣམ་པར་སྣང་མཛད་ཀྱི་ཐུགས་ཀར་གནས་ལ། དེ་བཞིན་དུ་དེའི་སྐུ་ཐམས་ཅད་
ཁྱབ་པར་བྱས་ནས། སྔ་མ་བཞིན་དུ་དབབ་པའི་ཕྱག་རྒྱ་བཅིངས་ཏེ། བཛྲ་ཨཱ་བེ་ཤ་ཨཿཞེས་བཟླས་པར་བྱའོ། །ཡང་ཡིད་ཀྱིས་འོད་དཔག་ཏུ་མེད་པའི་ཐུགས་ཀར་རྡོ་རྗེ་དབྱིངས་ཀྱི་དབང་ཕྱུག་མའི་གཟུགས་ཀྱིས་གནས་ལ། དེ་བཞིན་དུ་དེའི་ཐུགས་ཀ་ནས་ཕྱུང་སྟེ། བཛྲ་
ཧ་ན་ཧཱུཾ་ཞེས་ཟློས་ཤིང་། དེ་བཞིན་དུ་རྣམ་པར་སྣང་མཛད་ཀྱི་སྐུ་ལ་ཞུགས་ཏེ། དེའི་ཐུགས་ཀར་གནས་ལ། དེའི་སྐུ་ཐམས་ཅད་ལ་ཁྱབ་པར་བྱས་ནས་སྔར་བཤད་པའི་རིགས་བརྒྱ་རླག་པར་བྱེད་པའི་ཕྱག་རྒྱ་བཅིངས་ལ། བཛྲ་ཧ་ན་ཧཱུཾ་ཞེས་བརྗོད་པར་བྱའོ། །ཡང་ཡིད་ཀྱིས་
དོན་ཡོད་པར་གྲུབ་པའི་ཐུགས་ཀར་རྡོ་རྗེ་དབྱིངས་ཀྱི་དབང་ཕྱུག་མའི་གཟུགས་ཀྱིས་གནས་ལ། དེ་བཞིན་དུ་དེའི་ཐུགས་ཀ་ནས་ཕྱུང་སྟེ། བཛྲ་ཧ་ར་ཧཾ་ཞེས་ཟློས་ཤིང་སྔ་མ་བཞིན་དུ་རྣམ་པར་སྣང་མཛད་ཀྱི་སྐུ་ལ་ཞུགས་ཏེ་དེའི་ཐུགས་ཀར་གནས་ལ། དེའི་སྐུ་ཐམས་ཅད་ལ་ཁྱབ་པར་
བྱས་ནས་སྔར་བཤད་པའི་སྡུག་བསྔལ་ཐམས་ཅད་སེལ་བའི་ཕྱག་རྒྱ་བཅིངས་ལ། བཛྲ་ཧ་ར་ཧཾ་ཞེས་བཟླས་བརྗོད་བྱའོ། །དེ་ལྟར་སྦྱོར་བ་འདི་དག་གིས་སངས་རྒྱས་ཀྱི་བྱང་ཆུབ་དབང་དུ་བྱས་ལ། བྱང་ཆུབ་མཆོག་གི་ཕྱག་རྒྱ་བཅིངས་ནས། བཛྲ་དྷཱ་ཏུ་ཞེས་ཟློས་ཤིང་མཚན་
ཐོག་ཐག་བདག་ཉིད་རྣམ་པར་སྣང་མཛད་དུ་བསྒོམས་ན་དེ་བཞིན་གཤེགས་པར་ངེས་པར་འགྱུར་རོ། །རྣམ་པར་སྣང་མཛད་ཆེན་པོ་བསྒྲུབ་པ་ལ་དབང་དུ་བྱ་བར་བཤད་པ་དེ་བཞིན་དུ་མི་བསྐྱོད་པ་ལ་སོགས་པ་ནས་རྡོ་རྗེ་འབེབས་པའི་བར་གྱི་ལྷ་ཕོ་སྒྲུབ་པ་ཐམས་ཅད་རང་གི་ཕྱག་