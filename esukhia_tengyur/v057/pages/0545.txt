ནས། སྙིང་པོ་བཞི་བཟླས་པར་བྱའོ། །ཕྱག་རྒྱ་འདི་རྣམས་ཀྱི་ལས་བྱེད་པར་འདོད་པས་ན། རྣལ་འབྱོར་པས་ཟླ་བ་གཅིག་གམ། ཟླ་བ་དྲུག་གམ། ལོ་གཅིག་ཏུ་རང་གི་ཁྲོ་བོའི་རྣལ་འབྱོར་གྱིས་ཇི་སྐད་གསུངས་པའི་སྙིང་པོ་བཞི་བཟླས་ཤིང་བསྒོམ་པར་བྱས་ནས། མཐར་
མཚན་ཐོག་ཐག་བསྒོམ་པར་བྱས་ན་ལས་ཐམས་ཅད་འགྲུབ་པར་བྱེད་པར་འགྱུར་རོ། །དེ་ནས་གསང་བའི་ཁྲོ་བོའི་ཕྱག་རྒྱའི་ཡེ་ཤེས་སློབ་བོ་ཞེས་བྱ་བ་ནི། རྣལ་འབྱོར་པའི་བསྒོམས་པའི་སྟོབས་ལས་བྱུང་བའི་ཁྲོ་བོ་ནི་གསང་བའི་ཁྲོ་བོའོ། །དེ་ཉིད་གཞན་ལ་རྒྱས་འདེབས་པས་ན།
གསང་བའི་ཁྲོ་བོའི་ཕྱག་རྒྱའོ། །དེའི་ཡེ་ཤེས་བསླབ་པ་ནི་བསྟན་པའོ། །ཡན་ལག་ཀུན་གྱིས་འཁྱུད་ནས་ནི། །ཞེས་བྱ་བ་ནི། ཡིད་ཀྱིས་དེ་ལ་རྗེས་སུ་ཞུགས་ནས། ཡན་ལག་གི་ཆ་ཤས་ཐམས་ཅད་བཀང་བའོ། །ཧཱུཾ་ཞེས་གང་ལ་སྦྱར་བྱ་བ། །ཞེས་བྱ་བ་ནི། ཡི་གེ་ཧཱུཾ་
བརྗོད་ཅིང་ངོ་། །དབང་པོ་གཉིས་ནི་སྤྲད་གྱུར་ལ། །ཞེས་བྱ་བ་ནི། ལྷ་དང་སྒྲུབ་པ་པོའི་དབང་པོ་གཉིས་ནི་དབང་པོ་གཉིས་ཏེ། དེ་གཅིག་ཏུ་གྱུར་པའོ། །དབང་པོ་གཉིས་སྤྲད་པ་ནི་དབང་པོ་གཉིས་སྤྲད་པ་སྟེ། ཡེ་ཤེས་སེམས་དཔའ་དང་གཅིག་ཏུ་གྱུར་པར་མོས་པར་བྱ་ཞེས་བྱ་བའི་དོན་
ཏོ། །དེ་ཡི་སྲོག་ནི་མ་རུངས་འགྱུར། །ཞེས་བྱ་བ་ནི། བསྒྲུབ་པར་བྱ་བ་དེའི་སྡུག་བསྔལ་ངེས་པར་བཅོམ་ནས། བདག་ཉིད་ལྷ་མོར་གྱུར་པར་མཐོང་བའོ། །དེ་སྐད་དུ་ཡང་། དབང་པོ་གཉིས་ནི་སྙོམས་འཇུག་པས། །ཡན་ལག་ཀུན་ལ་ཡོངས་སུ་འཁྱུད། །གང་ཞིག་ཧཱུཾ་ནི་སྦྱོར་བྱེད་
པས། །དེ་ཡི་སྡུག་བསྔལ་ཉམས་པར་འགྱུར། །རྡོ་རྗེ་ཁྲོ་བོ་རབ་དྲག་འཛིན། །རྟག་ཏུ་བདག་ཉིད་བསྒོམ་པར་བྱ། །དེ་ནི་ཁྲོ་བོའི་སྐུ་གང་ཡིན། །གཅིག་ཏུ་བདག་ནི་གསང་བ་མཚུངས། །སངས་རྒྱས་བྱང་ཆུབ་སེམས་དཔའ་འང་རུང་། །བདག་ཉིད་དང་ནི་མཚུངས་པ་རུ། །ལུས་ནི་ཡང་
དག་སྦྱོར་བས་ན། །དབང་གཉིས་སྙོམས་འཇུག་བརྗོད་པར་བྱ། །སངས་རྒྱས་སམ། བྱང་ཆུབ་སེམས་དཔའ་འམ། རྡོ་རྗེ་ཁྲོ་བོའམ། སེམས་ཅན་གཞན་དེའི་ལུས་གང་ཡིན་པ་དང་། བདག་གི་ལུས་གང་ཡིན་པ་དང་མཚུངས་པའི་ཤེས་པ་གང་ཡིན་པ་འདི་ནི་དབང་པོ་གཉིས་སྙོམས་