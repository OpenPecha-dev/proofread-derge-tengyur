ལྷའི་རྣལ་འབྱོར་གྱིས་རྡོ་རྗེ་ཁྲོ་བོའི་སྙོམས་པར་འཇུག་པ་བྱས་ཏེ། ཏིལ་བསྲེག་པར་བྱའོ། །མེ་ཐབ་ཀྱི་དབུས་སུ་ཆོ་ག་བཞིན་དུ་ལྷ་བཞག་ལ་ཕྱག་ཏུ་དབུལ་བར་བྱའོ། །འདི་ཅི་ཞིག་བྱེད་ཅེ་ན། སྡིག་པ་སྲེག་པར་བྱེད་དོ་ཞེས་བྱ་བ་སྨོས་ཏེ། སྡིག་པ་དང་རིམས་དང་གདོན་ལ་སོགས་པའི་གཟུགས་སོ། །
ཡམ་ཤིང་དེ་དག་ཉིད་ཀྱིས་ནི། །ཞེས་བྱ་བ་ནི་བཤད་མ་ཐག་པའི་ཞི་བའི་ཆོ་ག་རྒྱས་པ་བྱའོ། །ཞི་བའི་ལས་ལ་དཱུར་བའི་ཡལ་ག་མར་དང་བཅས་པ་བསྲེགས་པས་ཚེ་འཕེལ་བར་འགྱུར་རོ། །ཡམ་ཤིང་དེ་དག་ཉིད་ཀྱིས་ནི། །ཞེས་བྱ་བ་ནི་ཞི་བའི་ཆོ་ག་ལས་བསྟན་པའི་མེ་སྤར་ལ་ཞི་བའི་ཆོ་གས་ཀུ་ཤའི་ཡལ་
ག་ལ་འབྲུ་མར་དང་བཅས་པ་སྲེག་བླུགས་བྱས་ན་རྟག་ཏུ་བསྲུང་བར་འགྱུར་རོ། །ཡམ་ཤིང་ཚ་བ་དང་པོར་ནི། །ཞེས་བྱ་བ་ནི། ནིམ་པ་ལ་སོགས་པའི་ཤིང་ལས་བྱུང་བའི་བུད་ཤིང་གིས་མེ་སྤར་ལ་དགུག་པའི་སྦྱིན་སྲེག་གི་ཆོ་གས་སེ་བ་ཚེར་མ་ཅན་གྱི་སྦྱིན་སྲེག་གིས་དགུག་པར་བྱེད་དོ། །ཡམ་ཤིང་
དེ་དག་ཉིད་ཀྱིས་ནི། །ཞེས་བྱ་བ་ནི། དགུག་པའི་ཆོ་གར་བསྟན་པས་སོ། །དབང་གི་སྦྱིན་སྲེག་གི་ཆོ་གས་མེ་ཏོག་དམར་པོའམ། འབྲས་བུའང་རུང་བས་སྲེག་བླུགས་བྱས་ན་སྐྱེ་བོ་རྣམས་ཆགས་པར་འགྱུར་རོ། །ཡམ་ཤིང་དེས་ནི་མེ་སྤར་ལ། །ཞེས་བྱ་བ་ནི་ནིམ་པ་ལ་སོགས་པ་ལས་བྱུང་བའི་ཁ་
བའི་བུད་ཤིང་ལ། མངོན་སྤྱོད་ཀྱི་ཆོ་གས་ལྕགས་ཀྱི་ཕྱེ་མ་ལས་སྦྱིན་སྲེག་བྱས་ན་བསྒྲུབ་པར་བྱ་བ་བཅིང་བར་འགྱུར་རོ། །ཡམ་ཤིང་དེ་དག་ཉིད་ཀྱིས་ནི། །ཞེས་བྱ་བ་ནི་སྔར་བཤད་པའི་བུད་ཤིང་གིས་མེ་སྤར་ལ། ནིམ་པ་ལ་སོགས་པའི་འབྲས་བུ་ཁ་བས་སྦྱིན་སྲེག་བྱས་ན། མངོན་སྤྱོད་ཀྱི་ཆོ་
གས་འཆི་བར་འགྱུར་རོ། །མཁས་པས་ཡམ་ཤིང་སྐྱུར་པོ་ཡིས། །ཞེས་བྱ་བ་ནི་ཡམ་ཤིང་སྐྱུར་བ་ལ་མེ་སྤར་ལ་དབང་དུ་བྱེད་པའི་སྦྱིན་སྲེག་གི་ཆོ་གས་སྐྱུར་བའི་མེ་ཏོག་དང་འབྲས་བུས་སྦྱིན་སྲེག་བྱས་ན། དབང་དུ་བྱ་བ་དམ་པ་མཆོག་ཏུ་འགྱུར་རོ། །ཡམ་ཤིང་དེ་དག་ཉིད་ཀྱིས་ནི། །ཞེས་བྱ་བ་ནི་བཤད་མ་
ཐག་པའི་བུད་ཤིང་གིས་མེ་སྤར་ལ། ཞི་བའི་ཆོ་གས་འདོད་པའི་འབྲས་བུའི་སྦྱིན་སྲེག་བྱས་ན། འདོད་པ་བཞིན་གྱི་གཟུགས་སུ་འགྱུར་རོ། །དེ་ལ་འདོད་པའི་འབྲས་བུ་ནི་ཤིང་མྱ་ངན་མེད་པའི་འབྲས་བུའོ། །ཁ་ཅིག་ནི་མ་ཏན་ཕ་ལ་ཡིན་ཟེར་རོ། །དེ་འདྲ་བ་ཡི་ཡམ་ཤིང་གིས། །ཞེས་བྱ་བ་ནི་བཤད་མ་ཐག་པའི་