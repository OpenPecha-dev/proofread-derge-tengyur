བརྐྱང་བའོ། །རྐང་པ་གཉིས་ཀྱི་བར་དུ་མཐོ་ལྔའི་ཚད་དང་ལྡན་པར་ལུས་ཚད་ཀྱི་ངེས་པ་བཤད་པ་ནི་གཉིས་ཀ་ལ་ཡང་སྦྱར་བར་བྱའོ། །རྡོ་རྗེ་ཁྲོ་བོ་གཞག་པ་ནི། །ཞེས་བྱ་བ་ནི་རྡོ་རྗེ་རིགས་ཀྱི་ཁྲོ་བོའོ། །ཁྲོས་པས་མཆེ་བ་ཕྱུང་བ་སྟེ། །ཞེས་བྱ་བ་ནི། ཁྲོ་བོ་དེ་མཆེ་བ་གཙིགས་པ་ནི་ཁྲོས་པས་
མཆེ་བ་ཕྱུང་བའོ། །འབར་བའི་ཕྲེང་བ་འཁྲིགས་པའི་འོད། །ཅེས་བྱ་བ་ནི། འབར་བ་ཅན་གྱི་འབར་བའི་ཕྲེང་བ་འཁྲིགས་པ་དེ་ལས་འོད་འཕྲོ་བ་དེའི་འོད་ནི་དཀྲིགས་པའི་འོད་གང་ལ་མངའ་བ་དེ་ནི་འབར་བའི་ཕྲེང་བ་དཀྲིགས་པའི་འོད་མངའ་བའོ། །དེར་ནི་རྡོ་རྗེས་དབང་བསྐུར་བ། །ཞེས་
བྱ་བ་ནི། རིན་ཆེན་འབྱུང་ལྡན་གྱི་གནས་སུ་རྡོ་རྗེའི་རིགས་ཀྱི་དབང་བསྐུར་བའི་རིན་ཆེན་ཧཱུཾ་མཛད་དོ། །རྡོ་རྗེ་སྡེ་ནི་བྲི་བར་བྱ། །ཞེས་བྱ་བ་ནི། འོད་དཔག་ཏུ་མེད་པའི་གནས་སུ་རྡོ་རྗེ་སྡེ། ཆོས་ཀྱི་གནས་སུ་ཧཱུཾ་མཛད་གཞོན་ནུའི་གཟུགས་བྲི་བར་བྱའོ། །རྡོ་རྗེ་དབབ་པ་བྲི་བར་བྱ། །ཞེས་བྱ་བ་ནི་དོན་ཡོད་
གྲུབ་པའི་གནས་སུ་ལས་ཀྱི་ཧཱུཾ་མཛད་རྡོ་རྗེ་ལས་ཀྱི་གཟུགས་ཅན་ནི་འདིར་རྡོ་རྗེ་དབབ་པའོ། །རྡོ་རྗེ་དབྱིངས་ཀྱི་ཚུལ་བཞིན་དུ། །ཞེས་བྱ་བ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་རྡོ་རྗེ་སྒེག་མོ་དང་། ཕྲེང་བ་མ་དང་། གླུ་མ་དང་། གར་མ་ཇི་ལྟར་བྲི་བ་དེ་བཞིན་དུ་འདིར་བྲི་བར་བྱའོ། །དཀྱིལ་
འཁོར་དམ་པའི་ཕྱི་རོལ་དུ། །ཞེས་བྱ་བ་ནི་ཕྱིའི་དཀྱིལ་འཁོར་གྱི་ནང་དེ་ནི་དམ་པའོ། །ཕྱིའི་དཀྱིལ་འཁོར་གྱི་ཁྱམས་ལ་ལྟོས་པ་ནི། ཕྱི་རོལ་དཀྱིལ་འཁོར་གནས་རྣམས་སུ། །ཕྱི་ཡི་རྡོ་རྗེའི་རིགས་རྣམས་སོ། །ཞེས་བྱ་བ་ནི་ཁྱམས་ནི་ཕྱི་རོལ་ལའོ། །དེ་སྐད་དུ་ཡང་། ཁྱམས་ཀྱི་ནང་དུ་
བྱམས་པ་ལ་སོགས་པ་དང་། ཁྱམས་ལ་བརྟེན་ནས་ཁྱབ་འཇུག་ལ་སོགས་པ་བྲི་བར་བྱ་ཞེས་གསུངས་སོ། །འདི་སྙམ་དུ་སེམས་ཏེ། རྡོ་རྗེ་ཐིག་གིས་ཡོངས་སུ་བསྐོར་བ་ནི་ནང་གི་དཀྱིལ་འཁོར་ཡིན་ནོ་ཞེས་བྱ་བ་དེ་ནི་མི་རིགས་ཏེ། གསུངས་པ་མེད་པའི་ཕྱིར་དང་། གང་དག་གིས་དམ་པ་
ཞེས་སྨོས་པ་དང་། འོག་ནས་ཀྱང་ཕྱིའི་དཀྱིལ་འཁོར་ཞེས་སྨོས་པ་ནས། རྡོ་རྗེ་སྲད་བུའི་ཕྱི་རོལ་ལ་ཕྱི་རོལ་ཞེས་གསུངས་སོ་ཞེས་ཟེར་བ་དེ་ཡང་བཤད་མ་ཐག་པ་ཉིད་ཀྱིས་སྤངས་པས་མི་རིགས་སོ། །འདི་སྐད་སྟོན་པ་ཡིན་ཏེ། སྒྲུབ་པའི་གྲོགས་པོའི་ལག་ཏུ་ཛཿ། །ཞེས་བྱ་བས་ཐིག་སྐུད་གཏད་ལ།