ཅིང་རྣལ་འབྱོར་པས་གདུལ་བྱའི་སེམས་ཅན་རྣམས་ལ་སྩོལ་བར་མཛད་དོ། །འདི་སྐད་སྟོན་པ་ཡིན་ཏེ། དེ་བཞིན་གཤེགས་པ་ཐམས་ཅད་གང་ཡིན་པ་ནི་བདག་ཡིན་ལ་བདག་ནི་དེ་བཞིན་གཤེགས་པ་ཐམས་ཅད་ཡིན་ན་གདུལ་བྱའི་རྣལ་འབྱོར་པ་རྣམས་ཀྱིས་ཐ་དད་པར་མཐོང་བ་འདི་ནི་ངོ་མཚར་ཆེའོ། །དེ་
ནས་ཞེས་བྱ་བའི་སྒྲ་ནི་འདས་མ་ཐག་པ་སྟེ། ལྷ་མོ་རྣམས་སུ་སྤྲུལ་པའི་རྗེས་ཐོགས་ཉིད་ལ་ཞེས་བྱ་བའི་ཐ་ཚིག་གོ། །དེ་བཞིན་གཤེགས་པ་ཐམས་ཅད་ཀྱི་མཆོད་པ་ནི། མཆོད་པ་ཆེན་པོ་ལ་སོགས་པའི་མཆོད་པ་རྣམས་སོ། །དེ་ཉིད་ལ་སོགས་པ་ནི་ཀུན་དུ་བཟང་པོའི་སྤྱོད་པ་ལ་སོགས་པ་ལས་ཀྱི་ཆོ་ག་རྒྱས་པ་གང་ཡིན་པ་དེ་ལ་
དེ་སྐད་ཅེས་བྱའོ། །ལྷ་མོ་རྣམས་སུ་སྤྲུལ་པའི་དེ་བཞིན་གཤེགས་པ་ཐམས་ཅད་ཀྱི་མཆོད་པ་ལ་སོགས་པ་ལས་ཀྱི་ཆོ་ག་རྒྱས་པ་གང་ཡིན་པ་དེ་ནི་མཆོད་པའི་ལས་ཀྱི་ཆོ་ག་རྒྱས་པའོ། །རྡོ་རྗེ་རྣམས་ཀྱི་བྱ་བ་ཡིན་པས་ན་རྡོ་རྗེའི་བྱ་བ་སྟེ། མཆོད་པ་ཆེན་པོ་ལ་སོགས་པ་རྫོགས་པར་བྱེད་པའི་ལས་སོ། །དེས་ཉེ་བར་མཚོན་པས་
ན་རྡོ་རྗེ་ཞེས་བྱ་བའི་ལས་ཀྱི་དཀྱིལ་འཁོར་ཏེ་ལས་གཙོ་བོར་གྱུར་པའི་དཀྱིལ་འཁོར་ནི་ལས་ཀྱི་དཀྱིལ་འཁོར་རོ། །དེ་བཤད་པ་ནི་བཀའ་སྩལ་པ་སྟེ། དཀྱིལ་འཁོར་གྱི་ལྷ་མོ་རྣམས་སྐྱེད་པར་བྱེད་པར་རིག་པ་རྣམས་གསུངས་སོ་ཞེས་བྱ་བའི་ཐ་ཚིག་གོ། །དེ་ནི་དེ་བཞིན་གཤེགས་པ་ཐམས་ཅད་ཀྱི་ཞེས་བྱ་བ་ལ་སོགས་པའི་ལྷ་མོ་
དེ་རྣམས་གསུངས་པ་ཡིན་ཏེ་ཤིན་ཏུ་དགའ་བས་ན་རབ་ཏུ་དགའ་ཞིང་སྟེ། སེམས་ཅན་ཡོངས་སུ་སྨིན་པ་དང་། ཆོས་ཀྱི་དབྱིངས་ཟག་པ་མེད་པའི་བདེ་བ་དང་། ཡིད་བདེ་བའི་ངོ་བོ་བཅོམ་ལྡན་འདས་རྡོ་རྗེ་སེམས་དཔའོ། །དེ་ཡང་། ཀུན་མཆོག་དངོས་གྲུབ་ཆེན་པོ་སྟེ། །དབང་ཕྱུག་ཆེན་པོ་དབང་ཕྱུག་ཆེ། །རྡོ་རྗེ་ཆེན་
པོ་འཛིན་རྒྱལ་པོ། །རབ་དགའ་མཆོག་ཏུ་མི་འགྱུར་བ། །ཞེས་གསུངས་པ་ཡིན་ནོ། །དེ་བཞིན་གཤེགས་པ་ཐམས་ཅད་ཀྱང་ཡིན་ལ་རབ་ཏུ་དགའ་བ་ཡང་ཡིན་པས། དེ་བཞིན་གཤེགས་པ་ཐམས་ཅད་ཀྱི་རབ་ཏུ་དགའ་ཞིང་ངོ་། །དེ་ཉིད་ཀྱི་རང་བཞིན་ཅན་གྱི་བདེ་བ་གང་ཡིན་པ་དེ་ནི་དེ་བཞིན་གཤེགས་པ་ཐམས་ཅད་ཀྱིས་
རབ་ཏུ་དགའ་ཞིང་བདེ་མ་སྟེ། རྡོ་རྗེ་སེམས་དཔའི་རང་བཞིན་ནོ། །དེ་བཞིན་གཤེགས་པ་ཐམས་ཅད་སྡུད་པར་བྱེད་པ་ནི་སྤྱན་འདྲེན་པ་སྟེ། དེ་གང་གིས་མཛད་པ་དེ་ནི་དེ་བཞིན་གཤེགས་པ་ཐམས་ཅད་སྤྱན་འདྲེན་མ་སྟེ། རྡོ་རྗེ་རྒྱལ་པོའི་རང་བཞིན་ནོ། །དེ་བཞིན་གཤེགས་པ་ཐམས་ཅད་རྗེས་སུ་མཉེས་པར་བྱེད་ཅིང་