བ་ནི་གོ་སླའོ། །རྡོ་རྗེ་དབབ་པ་དམ་ཚིག་གི་ཕྱག་རྒྱ་ཞེས་བྱ་བ་ནི། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་གསུངས་པའི་རྡོ་རྗེ་དབབ་པའི་དམ་ཚིག་གི་ཕྱག་རྒྱས་སློབ་མ་ལ་དབབ་པ་བཞིན་དུ་བྱའོ། །དེ་ནས་མནའི་སྙིང་པོ་བྱིན་ཅིག་ཅེས་བྱ་བ་ནི། འཇུག་པ་བྱས་པའི་དེ་མ་ཐག་པ་ཉིད་དུ་དེ་བཞིན་གཤེགས་
པ་ཐམས་ཅད་ཀྱི་རྡོ་རྗེའི་རིགས་སུ་ཞུགས་ཀྱིས། ངས་ཁྱོད་ལ་རྡོ་རྗེ་ཡེ་ཤེས་བསྐྱེད་པར་བྱ་ཞེས་བྱ་བ་ནས། ཁྱོད་དམ་ཚིག་ཉམས་པར་གྱུར་ཏ་རེ་ཞེས་བྱ་བའི་བར་དུ་བརྗོད་པར་བྱའོ་ཞེས་བྱ་བའི་དོན་ཏོ། །དེ་ནས་གདོང་གཡོགས་བཅིངས་པ་བཀྲོལ་ཏེ་དཀྱིལ་འཁོར་ཆེན་པོ་ཇི་ལྟ་བ་བཞིན་
སྟོན་ཅིང་ཞེས་བྱ་བ་ནི། ཏིཥྛ་བཛྲ་ཞེས་བྱ་བ་ལ་སོགས་པས་དབབ་པ་ཉེ་བར་བསྡུ་བ་དང་། པྲ་ཏཱིཙྪ་བཛྲ་ཧོ་ཞེས་བྱ་བས་མེ་ཏོག་དོར་བ་དང་། ཨོཾ་པྲ་ཏི་གྲྀཧྞ་སྭ་མི་མཱཾ་སཏྭཾ་མ་ཧཱ་བ་ལ་ཞེས་བྱ་བས་མེ་ཏོག་གི་ཕྲེང་བ་བཅིང་བ་དང་། རྡོ་རྗེ་སེམས་དཔའ་དེང་ཁྱོད་ཀྱི། །མིག་འབྱེད་པར་ནི་བརྩོན་པར་
མཛད། །རྡོ་རྗེ་མིག་ནི་བླ་ན་མེད། །དེ་རིང་ཉིད་དུ་འབྱེད་པར་བྱེད། །ཅེས་བྱ་བས་གདོང་གཡོགས་བཅིངས་པ་དགྲོལ་བར་བྱ་བ་དང་། རྡོ་རྗེ་ལྕགས་ཀྱུ་ནས་བརྩམས་ནས། རྣམ་པར་སྣང་མཛད་ཀྱི་མཐར་ཐུག་གི་བར་དུ་རྟེན་དང་བརྟེན་པའི་དཀྱིལ་འཁོར་བསྟན་པའོ། །དེས་དཀྱིལ་འཁོར་
མཐོང་བས་ཅིར་འགྱུར་ཞེ་ན། སྡིག་པ་ཐམས་ཅད་ལས་དགྲོལ་བར་འགྱུར་རོ་ཞེས་བྱ་བ་སྨོས་སོ། །དེ་བཞིན་གཤེགས་པ་ཐམས་ཅད་ཀྱི་བྱིན་གྱི་རླབས་ཀྱིས་ཞེས་བྱ་བ་ནི། དཀྱིལ་འཁོར་མཐོང་བའི་སྟོབས་ཀྱིས་སེམས་ཕུལ་དུ་བྱུང་བར་གྱུར་ཏེ། དེ་བཞིན་གཤེགས་པ་ཐམས་ཅད་ཀྱིས་བྱིན་
གྱིས་བརླབས་པའི་མཐུས་ཕུལ་དུ་བྱུང་བའི་ཡེ་ཤེས་སྐྱེས་སོ་ཞེས་བྱ་བའི་ཐ་ཚིག་གོ། །དེ་ནས་དེ་ལ་རྡོ་རྗེའི་དབང་བསྐུར་ཏེ་ཞེས་བྱ་བ་ལ་རྡོ་རྗེ་ཧཱུཾ་མཛད་ལ་སོགས་པའི་གཟུགས་སུ་དེ་བྱིན་གྱིས་བརླབས་ནས། ཆུའི་དབང་བསྐུར་བས་དབང་བསྐུར་བ་དང་རྡོ་རྗེ་དབྱིངས་ཀྱི་དབང་ཕྱུག་མ་ལ་སོགས་པའི་ཕྱག་
རྒྱས་སངས་རྒྱས་ཀྱི་དབང་བསྐུར་བ་དང་། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུཾ། ཨ་བྷི་ཥིཉྩཱ་མི་ཞེས་བྱ་བ་དང་། རྡོ་རྗེ་ཏི་རཱིནྟི་རིའི་ཕྱག་རྒྱ་དང་ལྡན་པས། རྡོ་རྗེ་ཕྲེང་བའི་དབང་བསྐུར་བས་དབང་བསྐུར་བར་བྱའོ། །རང་གི་མཚན་མའི་རྡོ་རྗེ་རྣོན་པོ་ཞེས་བྱ་བ་ནི། ལྕགས་སམ་ཟངས་ལས་བྱས་པའི་རྡོ་རྗེ་རྩེ་ལྔ་