ཏུ་བཅུག་པ་ནི་དེས་དེ་གཞག་པའོ། །གང་དུ་ཞེ་ན་མི་མཇེད་ཀྱི་འཇིག་རྟེན་གྱི་ཁམས་འདི་ཉིད་དུའོ། །ཅིའི་དོན་དུ་ཞེ་ན་སེམས་ཅན་གྱི་དོན་དུའོ། །མ་རུངས་པ་ཐམས་ཅད་འདུལ་བའི་ཕྱིར་ཞེས་བྱ་བ་ནི། འཇིགས་བྱེད་ཀྱི་གཟུགས་ཅན་གྱིས་གདུག་པའི་སེམས་ཅན་
ཐམས་ཅད་འདུལ་བ་ལ་རབ་ཏུ་གཞག་པའོ། །དེ་ནས་ཞེས་བྱ་བའི་སྒྲ་ནི་དེ་མ་ཐག་པའོ། །དབང་ཕྱུག་ཆེན་པོའི་ལུས་རྒྱལ་ཚབ་ཏུ་བཅུག་པའི་རྗེས་ཐོགས་ལའོ། །དེ་ནས་ནི་དེའི་ཕྱིར་ཏེ། གང་གི་ཕྱིར་བཅོམ་ལྡན་འདས་ཕྱག་ན་རྡོ་རྗེའི་ཞབས་ཀྱི་མཐིལ་གྱིས་དབང་ཕྱུག་ཆེན་པོ་མནན་པའི་ཕྱིར་
རོ། །ཞབས་ཀྱི་མཐིལ་ཞེས་བྱ་བ་ནི་ཐུགས་ལ་དགོངས་ནས་སོ། །ཟླ་བའི་ཞབས་ཀྱིས་ཞེས་བྱ་བ་ནི། ཀུན་ནས་བཟང་པོའི་ཟླ་བའི་གཟུགས་ཀྱི་བྱང་ཆུབ་སེམས་དེའི་ཞབས་ཀྱི་འོད་ཟེར་གྱི་ཚོགས་ཀྱི་སྣང་བ་ཅན་གྱི་རིག་པ་ནི་ཟླ་བའི་ཞབས་ཞེས་བྱའོ། །འདི་ཉིད་བསྟན་པ་ནི་དེ་བཞིན་གཤེགས་
པ་ཐམས་ཅད་ཀྱི་བྱང་ཆུབ་སེམས་ཀྱི་ཕྱག་རྒྱ་ནི། དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སེམས་ཆེན་པོ་ཀུན་དུ་བཟང་པོ་སྟེ། དེ་གསལ་བར་བྱེད་པའི་ཕྱག་རྒྱ་ངེས་པར་འབྱུང་བའོ། །རྡོ་རྗེ་བཅིང་བ་དམ་བྱས་ཏེ། །ཞེས་བྱ་བ་ནི་རྡོ་རྗེ་དབྱིངས་སུ་གསུངས་པའི་རྡོ་རྗེ་བསྡམས་པ་བཅིངས་
ལ། མཐེ་བོ་དང་མཐེའུ་ཆུང་གཉིས་ལེགས་པར་བརྐྱང་ནས་དབང་ཕྱུག་ཆེན་པོའི་མགོ་བོའི་རྣ་བ་གཡོན་པའི་སྟེང་དུ་གཞག་པ་ནི་ཟླ་བ་རི་མོའི་ཕྱག་རྒྱའོ། །ཟླ་བའི་བླ་མ་དེ་བཞིན་གཤེགས་པ་ཞེས་བྱ་བ་ནི་བྱང་ཆུབ་ཀྱི་སེམས་ཆེན་པོ་ཟླ་བའི་གཟུགས་ཅན་གྱི་བླ་མ་ནི། གཞན་ལས་ཁྱད་པར་དུ་
གྱུར་པས་ཟླ་བའི་བླ་མ་དེ་བཞིན་གཤེགས་པ་བྱང་ཆུབ་ཀྱི་སེམས་ཆེན་པོ་རྣམ་པར་སྣང་མཛད་ཆེན་པོའོ། །ཕྱག་ན་རྡོ་རྗེའི་ཞབས་ཀྱིས་མནན་པས་ཟླ་བ་ཕྱེད་པའི་དབང་བསྐུར་བར་གྱུར་ནས། དབང་ཕྱུག་ཆེན་པོའི་མགོ་བོའི་རྣ་བ་གཡོན་པའི་སྟེང་དུ་ཞབས་ཀྱིས་བཞག་པས་དབང་ཕྱུག་ཆེན་པོ་
བྱང་ཆུབ་ཀྱི་སེམས་ཆེན་པོ་རྟོགས་ནས། དྲི་མ་མེད་པའི་སེམས་སུ་གྱུར་ཏེ། དེ་ནས་དེ་བཞིན་གཤེགས་པ་ཐལ་པའི་དབང་པོའི་དབྱངས་ཞེས་བྱ་བར་བདག་ཉིད་སྐྱེས་སོ་ཞེས་བསྟན་པར་བྱ་བའི་ཕྱིར། གང་གི་ཕྱིར་བསྐལ་པ་ཆེན་པོའི་བར་དུ་བཅོམ་ལྡན་འདས་རྡོ་རྗེ་ཧཱུཾ་མཛད་ཀྱི་ཞབས་