ལས་རྣམ་པར་རྒྱལ་བའི་དཀྱིལ་འཁོར་ཆེན་པོའི་ཐིག་གི་ཆོ་གས་ཐིག་གདབ་པའམ། འཇིག་རྟེན་གསུམ་ལས་རྣམ་པར་རྒྱལ་བའི་གཟུངས་ཀྱི་དཀྱིལ་འཁོར་དུ་གསུངས་པའི་ཏིང་ངེ་འཛིན་རྣམ་པ་གསུམ་བསྒོམ་པ་སྔོན་དུ་འགྲོ་བས་འཇིག་རྟེན་གསུམ་ལས་རྣམ་པར་རྒྱལ་བའི་གཟུངས་ཀྱི་དཀྱིལ་འཁོར་དུ་
རིག་པའི་བརྟུལ་ཞུགས་ཟླ་བ་དྲུག་གམ་ལོ་གཅིག་གི་བར་དུ་སྤྱད་ལ། ཕྱི་ནས་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོར་གསུངས་པའི་ཆོ་གས་དཀྱིལ་འཁོར་ཐིག་གདབ་པར་བྱའོ། །དཀྱིལ་འཁོར་ལྔ་ཡི་གནས་རྣམས་སུ། །གསང་བའི་ཕྱག་རྒྱ་གཞག་པར་བྱ། །ཞེས་
བྱ་བ་ནི་རྣམ་པར་སྣང་མཛད་དང་། རྡོ་རྗེ་ཧཱུཾ་མཛད་དང་། རིན་ཆེན་ཧཱུཾ་མཛད་དང་། ཆོས་ཀྱི་ཧཱུཾ་མཛད་དང་། ལས་ཀྱི་ཧཱུཾ་མཛད་རྣམས་ཀྱི་ཁྲོ་བོའི་དཀྱིལ་འཁོར་དེ་རྣམས་ཀྱི་དཀྱིལ་འཁོར་ལྔའི་གནས་སུ་གསང་བའི་དཀྱིལ་འཁོར་གྱི་ཕྱག་རྒྱས་གསང་བའི་ཕྱག་རྒྱ་གཞག་པར་བྱའོ་ཞེས་བྱ་བ་དེ་ཉིད་ཀྱི་དོན་
བསྟན་པའི་ཕྱིར། རྡོ་རྗེ་དཀྱིལ་འཁོར་དབུས་སུ་ནི། །སངས་རྒྱས་སྐུ་གཟུགས་གཞག་པར་བྱ། །ཞེས་བྱ་བ་ནི་རྡོ་རྗེ་མཚན་མའི་ཕྱག་རྒྱ་གཟུངས་ཀྱི་དཀྱིལ་འཁོར་ནི་རྡོ་རྗེའི་དཀྱིལ་འཁོར་ཏེ། རྡོ་རྗེའི་རིགས་ཀྱི་གཟུངས་ཀྱི་དཀྱིལ་འཁོར་གྱི་ཕྱག་རྒྱ་ཞེས་བྱ་བའི་དོན་ཏོ། །དེའི་དབུས་སུ་ནི་རྡོ་རྗེའི་
དཀྱིལ་འཁོར་གྱི་དབུས་ཏེ། རྡོ་རྗེའི་དཀྱིལ་འཁོར་གྱི་དབུས་དེ་ལ་ཇི་སྐད་བཤད་པའི་རྣམ་པར་སྣང་མཛད་ཀྱི་ཕྱག་རྒྱ་ཆེན་པོ་ལུགས་མ་འམ། བརྐོས་པའི་སངས་རྒྱས་ཀྱི་གཟུགས་གཞག་པར་བྱས་ལ། སྔར་བཤད་པའི་རིག་པས་ནམ་མཁའ་ན་བཞུགས་པའི་ཡེ་ཤེས་སེམས་དཔའ་
བཀུག་ལ་རྣམ་པར་སྣང་མཛད་ཀྱི་གཟུགས་བརྙན་དང་གཅིག་ཏུ་གྱུར་པར་བྱའོ། །དེ་བཞིན་དུ་ཐམས་ཅད་ཀྱང་རང་གི་རིག་པས་བཀུག་ལ་གཟུགས་བརྙན་དང་གཅིག་ཏུ་གྱུར་པར་བྱའོ། །སངས་རྒྱས་ཁྲོ་བོའི་དམ་ཚིག་ཀྱང་། །ཞེས་བྱ་བ་ནི། སངས་རྒྱས་བཅོམ་ལྡན་འདས་ཀྱི་ཕྱོགས་ཐམས་ཅད་
དུ་རྡོ་རྗེ་དང་། རིན་པོ་ཆེ་དང་། པདྨ་དང་། སྣ་ཚོགས་རྡོ་རྗེ་སྟེ། ཁྲོ་བོ་རྣམས་བསྡུས་པའི་ཕྱག་རྒྱ་བཅིང་བར་བྱའོ། །ཁྲོ་བོའི་དམ་ཚིག་ནི་རྡོ་རྗེ་ཧཱུཾ་མཛད་ཀྱི་དཀྱིལ་འཁོར་ཆེན་པོའི་ཚུལ་གྱིས་བྲི་བར་བྱ་སྟེ། དེ་ལ་དབུས་སུ་མདུང་རྩེ་ཆུར་བྲིས་ལ་རྡོ་རྗེ་རབ་ཏུ་གཞག་པར་བྱའོ་ཞེས་བྱ་བ་ནི་རྡོ་རྗེ་