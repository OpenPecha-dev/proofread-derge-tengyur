ཚོགས་ཀྱི་མཐར་ཐུག་པའི་འཇིག་རྟེན་པའི་ལྷ་རྣམས་ཀྱི་ལས་ཀྱི་ཕྱག་རྒྱ་ནི་འཇིག་རྟེན་པའི་འཁོར་ལོའི་ལས་ཀྱི་དཀྱིལ་འཁོར་དུ་གསུངས་པ་དེ་གཟུང་བར་བྱའོ། །དཀྱིལ་འཁོར་ཀུན་དུ་བརྟག་པ་ནི། །གཡོན་པས་རྡོ་རྗེ་བཟུང་ནས་སོ། །ཞེས་བྱ་བ་ནི། ཐིག་སྐུད་འདེབས་པ་དང་ཚོན་འདྲི་
བའི་དུས་སུ་ཐོག་མར་གཡོན་པའི་རྡོ་རྗེ་ཁུ་ཚུར་བྱས་ལ། ཕྱིས་ཅི་བདེ་བར་བྱའོ། །དེ་ནས་རབ་ཏུ་བཤད་པ་ནི། །ཞེས་བྱ་བ་ལ་སོགས་པ་ནི། དེ་ལྟར་ཕྱག་རྒྱའི་ཡེ་ཤེས་བསླབས་ནས། ཕྱག་རྒྱ་བསྒྲུབ་པའི་ལས་བཤད་པར་བྱ་སྟེ། དེ་ལ། སེམས་དཔའ་གང་གི་ཕྱག་རྒྱ་གང་། །ཞེས་བྱ་བ་ནི། རྣམ་
པར་སྣང་མཛད་ལ་སོགས་པ་ནས། མ་མོའི་མཐར་ཐུག་པའི་ཕྱག་རྒྱ་ཆེན་པོ་ལ་སོགས་པའི་ཕྱག་རྒྱ་རྣམས་སུ་བསྒོམ་པ་ན་དེང་བདག་ཉིད་ཕྱག་རྒྱའི་གཟུགས་སུ་གྱུར་པར་བདག་ཉིད་བསྒོམ་པར་བྱའོ། །ཕྱག་རྒྱ་བསྒྲུབ་པ་དམ་པར་འགྱུར། །ཞེས་བྱ་བ་ནི། འདི་སྐད་སྟོན་པ་ཡིན་ཏེ་རྣམ་པར་
སྣང་མཛད་དང་། རྡོ་རྗེ་ཧཱུཾ་མཛད་ལ་སོགས་པ་ནས་རྡོ་རྗེ་འབེབས་པའི་བར་དུ་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཆེན་པོར་བཤད་པ་བཞིན་དུ་བསྒྲུབ་པ་དང་། ཕྱིའི་རྡོ་རྗེ་རིགས་རྣམས་ཀྱང་རྡོ་རྗེ་ཐལ་མོ་དང་། རྡོ་རྗེ་བསྡམས་པ་བཅིང་བ་དང་དེ་ནས་རྡོ་རྗེ་བསྡམས་པ་སྙིང་གར་
དགྲོལ་ལ། བདག་ཉིད་ལ་དབབ་པ་དང་། དམ་ཚིག་གི་རྡོ་རྗེ་ཁུ་ཚུར་བཅིང་བར་བྱའོ། །དེ་ནས་ཨོཾ་སུཾ་བྷ་ནི་སུཾ་བྷ་རཱ་ཛཱ་བིདྱ་ཨུཏྟ་མ་ཧཱུཾ་ཕཊ། ཅེས་བྱ་བ་ལ་སོགས་པའི་སྙིང་གའི་ནང་དུ་རྡོ་རྗེ་ལ་ཡིད་ཀྱིས་བྲིས་ནས། དེ་ཉིད་ཡིད་ཀྱིས་བརྗོད་ཅིང་ཆོས་ཐམས་ཅད་བདག་མེད་པར་བསྒོམས་ལ།
དེར་ཟླ་བའི་དཀྱིལ་འཁོར་གྱི་རྣམ་པ་དང་། དེའི་སྟེང་དུ་ཡང་ཟླ་བའི་དཀྱིལ་འཁོར་གཉིས་པ་ཡང་དེ་དག་སྔགས་དང་བཅས་པ་ལས་རྡོ་རྗེ་རྩེ་ལྔ་པ་འབར་བའི་རྡོ་རྗེའོ། །དེ་ཉིད་ལས་རྡོ་རྗེ་རྩེ་གསུམ་པ་ལ་སོགས་པ་དེའི་ནང་དུ་སྙིང་པོ་བསམ་པར་བྱའོ། །ཕྱག་རྒྱ་གང་ཡིན་པ་དེ་ནི་ལྷ་
ཡིན་ལ། ལྷ་གང་ཡིན་པ་དེ་ནི་བདག་ཡིན་ནོ་ཞེས་བསྒོམས་ལ། དེ་ནས་ཕྱག་རྒྱའི་གཟུགས་དེ་བཛྲ་སཏྭ་ཧཱུཾ་ཞེས་བརྗོད་པས། རྡོ་རྗེ་སེམས་དཔའི་བདག་ཉིད་དུ་བསྒོམ་པར་བྱའོ། །ཡང་བསྙེམས་པ་དང་བཅས་པས་རྡོ་རྗེ་གསོར་ཞིང་འདི་སྐད་བརྗོད་དོ། །བཛྲ་སཏྭ་ཧཾ་ཞེས་བརྗོད་དེ་རྡོ་རྗེ་