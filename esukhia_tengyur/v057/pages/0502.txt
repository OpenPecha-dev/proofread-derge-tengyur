རྣམ་པ་ལྔ་དང་། མཆོད་ཡོན་གྱི་སྔགས་དང་། དཀྱིལ་འཁོར་སྤྲུལ་པ་དང་། དེ་ལ་ཕྱག་བཙལ་བ་སྔོན་དུ་སོང་བས་སྡོམ་པ་གཟུང་བའི་བར་དུ་བྱ་བ་དང་། ཐལ་མོ་སྦྱར་ལ་དེ་ནས་རྡོ་རྗེ་ཐལ་མོ་དང་། རྡོ་རྗེ་བསྡམས་པ་བཅིང་བ་དང་། དེ་ནས་བསྡམས་པ་དྲལ་བར་བྱ་བ་དང་། རྡོ་རྗེ་འབེབས་
པའི་དམ་ཚིག་གི་ཕྱག་རྒྱས་བདག་ཉིད་ལ་དབབ་པ་དང་། ཏིཥྛ་བཛྲ་ཞེས་བྱ་བ་ལ་སོགས་པས་དབབ་པ་བསྡུ་བ་ཉེ་བར་བྱ་བ་དང་། རྡོ་རྗེ་ཁུ་ཚུར་གྱི་དམ་ཚིག་གི་ཕྱག་རྒྱ་བཅིང་བ་དང་། སྡིག་པ་འདྲལ་བའི་ཕྱག་རྒྱས་སྡིག་པ་དྲལ་བ་དང་། ཡང་དཔལ་རྣམ་པར་སྣང་མཛད་ལ་སོགས་པ་ནས། རྡོ་རྗེ་འབེབས་
པའི་བར་གྱི་དམ་ཚིག་གི་ཕྱག་རྒྱ་བཅིངས་ལ་དེའི་སྔགས་དང་། ཨོཾ་བཛྲ་མུཿཞེས་བྱ་བ་ལན་གསུམ་བརྗོད་ལ་རང་གི་སྙིང་གར་རྣམ་པར་སྣང་མཛད་ལ་སོགས་པ་གཞུག་པར་བྱའོ། །དེ་ལྟར་ཕྱག་རྒྱ་གཞུག་པ་བྱས་ནས། སྐྱིལ་མོ་ཀྲུང་བཅས་ཏེ། རང་གི་སྙིང་གར་ཟླ་བ་ལ་གནས་པའི་རྡོ་རྗེ་རྩེ་ལྔ་པ་འབར་
བའི་དབུས་སུ་ཡི་གེ་ཧཱུཾ་ཡིད་ཀྱིས་བྲི་བར་བྱའོ། །དེ་ཉིད་ཡིད་ཀྱིས་བརྗོད་པས་ཆོས་ཐམས་ཅད་བདག་མེད་པར་བསྒོམས་ལ། ཡང་ཡི་གེ་ཧཱུཾ་དེ་ཉིད་དང་། དབྱངས་ཡིག་བཅུ་དྲུག་ལས་གྱུར་པའི་ཟླ་བའི་དཀྱིལ་འཁོར་བསམས་ལ། དེ་ནས་དེའི་སྟེང་དུ་ཡི་གེ་ཧཱུཾ་དང་། ཡི་གེ་ཀ་ལ་སོགས་པ་སྐར་མའི་རྣམ་པ་ལྟ་བུ་
ལས་ཟླ་བའི་དཀྱིལ་འཁོར་གཉིས་པ་བསམས་ནས་ཡི་གེ་ཧཱུཾ་དེ་ཉིད་རྡོ་རྗེ་རྩེ་ལྔ་པ་འབར་བ་སྟོང་གསུམ་པའི་སངས་རྒྱས་ཀྱི་ཞིང་གི་ཚད་དང་མཉམ་པར་བསམ་པར་བྱའོ། །དེ་ནས་རྡོ་རྗེའི་དབུས་སུ་ཡི་གེ་ཧཱུཾ་བསམས་ལ། དེ་ཉིད་ཡིད་ཀྱིས་བརྗོད་པར་བྱའོ། །ཡ་ཐ་བཛྲ་ཧཱུཾ་ཀཱར་སྟ་ཐ་བཛྲ་ཡ་ཐ་བཛྲ་ཏཥྚ་ཨ་ཧཾ་
ཞེས་བྱ་བ་བསྒོམས་ཏེ། རྡོ་རྗེ་དེ་ལས་རྡོ་རྗེའི་རིགས་སྤྲུལ་ནས། དེས་སེམས་ཅན་ཐམས་ཅད་བཏུལ་བ་བྱས་ནས། དེ་ཐམས་ཅད་རྡོ་རྗེ་ལ་ཞུགས་པར་བསམ་པར་བྱའོ། །དེ་ནས་བཛྲ་སཏྭ་ཨ་ཧཾ་ཞེས་ཡིད་ཀྱིས་བརྗོད་ཅིང་། རྡོ་རྗེ་དེ་རྡོ་རྗེ་སེམས་དཔར་བདག་ཉིད་བསྒོམས་ལ། བསྙེམས་པ་དང་བཅས་
པས་རྡོ་རྗེ་གསོར་ཞིང་སླར་ཡང་བཛྲ་སཏྭ་ཨ་ཧཾ་ཞེས་བརྗོད་པར་བྱའོ། །རྡོ་རྗེ་སེམས་དཔའ་དེ་ཉིད་རྡོ་རྗེ་ཧཱུཾ་མཛད་དུ་བསྐྱེད་ཅིང་བསྒོམས་ནས། ཧཱུཾ་བཛྲ་ཧཱུཾ་ཀ་ར་ཨ་ཧཾ་ཞེས་བྱ་བ་དང་། དེ་ནས་མ་ཧཱ་ས་མ་ཡ་སཏྭ་ཧཾ་ཞེས་བྱ་བ་སྤྱིའི་སྔགས་བརྗོད་ཅིང་། བྱང་ཆུབ་ཀྱི་སེམས་ཀྱི་རང་བཞིན་གྱི་གཟུགས་བརྙན་གྱི་བདག་ཉིད་