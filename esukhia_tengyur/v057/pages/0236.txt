ནི་འདི་དག་རྡོ་རྗེ་ལྕགས་ཀྱུ་ལ་སོགས་པ་སྒོ་སྲུང་བཞིའི་ཕྱག་རྒྱའི་སྙིང་པོ་ཡིན་པར་འདོད་དོ། །ཡང་འདི་ཇི་ལྟར་ཤེས་ཤེ་ན། དགུག་པ་ལ་སོགས་པའི་དོན་གསལ་བར་བྱེད་པ་ཡིན་པའི་ཕྱིར་རོ། །གཞན་དག་ནི། ཛཿཧཱུཾ་བཾ་ཧོཿཞེས་བརྗོད་ལ། །ལེགས་པའི་ཆོ་གའི་ཡིད་ཀྱིས་ནི། །ལུས་
ལ་སངས་རྒྱས་ཉིད་གཞུག་གོ། །ཞེས་བྱ་བ་འདིར་ཡང་ཡིན་གྱི་སྒོ་སྲུང་རྣམས་ཀྱི་སྙིང་པོ་ངེས་པར་ཡི་གེ་ཡིན་པར་ཁས་བླངས་ནས་ནི། ཨཿཞེས་བྱ་བ་དབབ་པའི་སྙིང་པོ་ཡིན་པའི་ཕྱིར་དང་། ཧོ་ཞེས་བྱ་བ་རྡོ་རྗེ་ཆགས་པའི་སྙིང་པོ་ཡིན་པའི་ཕྱིར་རོ། །བཅོམ་ལྡན་འདས་ཉིད་ཀྱིས་དོན་
འདི་བཤད་པར་མཛད་པ་ཡིན་ཏེ། དེ་ནས་ཀུན་མཆོག་ལ་སོགས་པ། །མངོན་པར་བྲིས་ནས་ཡང་དག་བསྒྲུབ། །དམ་ཚིག་མཆོག་ནི་བཅིངས་ནས་ཀྱང་། །ཛཿཧཱུཾ་བཾ་ཧོཿཞེས་བརྗོད་དོ། །ཞེས་པའོ། །དོན་འདི་དག་ཀྱང་འདིར་བསྟན་པ་ཙམ་དུ་མཛད་པ་ཡིན་གྱི། ཡང་བསྒྲུབ་པའི་གོ་རིམས་
ནི་འདི་ཡིན་ནོ། །ལྕགས་ཀྱུ་ལ་སོགས་པས་སྒོ་རྣམས་སུ་ལས་བྱས་ནས། རྡོ་རྗེ་གནོད་སྦྱིན་གྱིས་བགེགས་བསལ་བ་དང་། ར་བ་དང་དྲ་བ་བྱས་ནས་རྡོ་རྗེ་ཁུ་ཚུར་གྱིས་སྒོ་བཅད་ལ་རྡོ་རྗེ་གོ་ཆས་བསྲུང་བར་བྱ་བ་ཐམས་ཅད་ཡང་དག་པར་བསྲུངས་ནས། རྡོ་རྗེ་སེམས་དཔས་མཆོད་ཡོན་ཕུལ་ལ།
དམ་ཚིག་གི་ཕྱག་རྒྱ་རྣམས་ཀྱིས་རྣམ་པར་སྣང་མཛད་ལ་སོགས་པ་བལྟ་བར་བྱས་ནས། རིམ་པ་འདིས་བསྒྲུབ་པར་བྱའོ། །དེ་ནས་བཅོམ་ལྡན་འདས་རྣམ་པར་སྣང་མཛད་ཀྱི་དམ་ཚིག་གི་ཕྱག་རྒྱ་བཅིངས་ལ་འདི་སྐད་ཅེས་བརྗོད་པར་བྱའོ། །བཛྲ་དྷཱ་ཏུ་དྲྀ་ཤྱ་ཛཿཧཱུཾ་བཾ་ཧོཿས་མ་ཡ་སྟྭཾ་ས་མ་
ཡ་སྟྭཾ་ཨ་ཧཾ་བཛྲ་དྷཱ་ཏུ་ཞེས་བྱ་བ་ནས། དེ་བཞིན་དུ་རྡོ་རྗེ་འབེབས་པའི་དམ་ཚིག་གི་ཕྱག་རྒྱ་བཅིངས་ལ་བཛྲ་ཨཱ་བེ་ཤ་དྲྀ་ཤྱ་ཛཿཧཱུཾ་བཾ་ཧོཿས་མ་ཡ་སྟྭཾ་ས་མ་ཡ་སྟྭཾ་ཨ་ཧཾ་བཛྲ་ཨ་བེ་ཤ་ཞེས་བྱ་བའི་བར་དུའོ། །དེ་ནས་ཆོས་དང་ལས་དང་། ཕྱག་རྒྱ་ཆེན་པོས་གཞག་པར་བགྱི་ཞེས་བྱ་བ་དམ་
ཚིག་གི་ཕྱག་རྒྱ་རྣམ་པར་སྣང་མཛད་ལ་སོགས་པ་ཡང་དག་པར་བསྒྲུབས་ལ། དེའི་འོག་ཏུ་ཆོས་དང་ལས་དང་། ཕྱག་རྒྱ་ཆེན་པོས་གཞག་པར་བྱའོ། །འདི་གང་ལས་ཤེས་ཤེ་ན། བཤད་པའི་རྒྱུད་ལས་སྟོན་ཏེ། དཔལ་མཆོག་དང་པོ་ལས་དམ་ཚིག་ཆེན་པོའི་སེམས་དཔའ་ལ་སོགས་པ་