གོ། །འདི་སྐད་སྟོན་པ་ཡིན་ཏེ། སྐད་ཅིག་རེ་རེ་ཞིང་འཇིག་པར་འགྱུར་བ་དེའི་ཕྱིར། དོན་དམ་པར་ཐམས་ཅད་མེད་པ་ཡིན་ནོ་ཞེས་བྱ་བར་གནས་པའོ། །འཇིགས་ལས་ལྷག་པའི་བགེགས་གཞན་མེད། །ཅེས་བྱ་བ་ནི། རྡོ་རྗེ་བགེགས་ཀྱི་
གཙོ་བོའི་བསམ་གཏན་ཏེ། སེམས་ཅན་ལ་བསྣུན་པར་འདོད་པས་འཇིགས་པའོ། །འདི་སྐད་སྟོན་པ་ཡིན་ཏེ། ཕྱི་རོལ་གྱི་བགེགས་ཀྱི་གཙོ་བོས་བགེགས་བྱེད་དོ་ཞེས་བྱ་བ་འདི་དག་ལོག་པར་རྟོག་པ་སྟེ། གང་གི་ཕྱིར་ཆོས་ཐམས་ཅད་རང་བཞིན་གྱིས་རྣམ་པར་དག་པས་ཕྱི་
རོལ་གྱི་དོན་མེད་པ་ཡིན་པ་དེའི་ཕྱིར། རང་གི་རྣམ་པར་རྟོག་པ་ལས་བྱུང་བ་ཁོ་ནའི་བགེགས་དེ་ལས་གཞན་པའི་བགེགས་ཡོད་པ་མ་ཡིན་ནོ་ཞེས་དེ་ལྟར་ཤེས་པའི་བྱང་ཆུབ་ཀྱི་སེམས་གོམས་པ་དེ་ལས་སངས་རྒྱས་དང་། བྱང་ཆུབ་སེམས་དཔའ་ཉིད་དུ་འགྱུར་རོ། །ཆུ་
ལས་ལྷག་པའི་རོ་གཞན་མེད། །ཅེས་བྱ་བ་ནི། ཀླུའི་རྡོ་རྗེའི་བསམ་གཏན་ཏེ། གཟུང་བ་དང་། འཛིན་པའི་རྣམ་པར་རྟོག་པ་སྤངས་པའི་བཅོམ་ལྡན་འདས་རྣམ་པར་སྣང་མཛད་ཀྱི་གཉིས་སུ་མེད་པའི་ཡེ་ཤེས་ཀྱི་བདུད་རྩིའི་ཆུ་འཐུངས་པས་མངོན་དུ་གྱུར་པ་དེས་སྐོམ་པ་ཐམས་ཅད་
བསལ་བ་འདི་དང་མཚུངས་པའི་ཆུ་གཞན་མེད་དོ། །རྡོ་རྗེ་ཆེན་པོའི་རིགས་འདི་དང་། །དེ་ལས་གཞན་པའི་ཕྱི་རོལ་གྱི་རྡོ་རྗེའི་རིགས་རྣམས་ཀྱི་ཆོས་ཀྱི་ཕྱག་རྒྱ་བཟླས་པས། བྱང་ཆུབ་ཆེན་པོ་ཐོབ་པར་འགྱུར་རོ། །ཇི་ལྟར་བྲིས་པ་དང་། རྗེས་སུ་མཐུན་པར་རྡོ་རྗེ་ཆེན་པོའི་
རིགས་དང་། ཕྱི་རོལ་གྱི་རྡོ་རྗེའི་རིགས་འདི་དག་གིས་འཇིག་རྟེན་གསུམ་གྱི་འཁོར་ལོའི་ཆོས་ཀྱི་དཀྱིལ་འཁོར་གྱི་ཕྱག་རྒྱ་ཆེན་པོ་བཅིངས་ལ། འཇིག་རྟེན་གསུམ་གྱི་འཁོར་ལོའི་དཀྱིལ་འཁོར་ཆེན་པོ་ལས་བཤད་པའི་དམ་ཚིག་གི་ཕྱག་རྒྱ་དང་། འཇིག་རྟེན་གསུམ་
གྱི་འཁོར་ལོའི་ལས་ཀྱི་དཀྱིལ་འཁོར་ལས་བཤད་པའི་ལས་ཀྱི་ཕྱག་རྒྱ་བལྟ་བར་བྱའོ།། །།འཇིག་རྟེན་གསུམ་གྱི་འཁོར་ལོའི་དཀྱིལ་འཁོར་གྱི་འགྲེལ་པ་རྫོགས་སོ།། །།