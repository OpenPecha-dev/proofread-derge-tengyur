པོའི་བདག་པོ་ཐལ་མདོག་ཅན། །གཡས་ན་རྩེ་གསུམ་ཨ་མྲ་ཐོགས། །གཡོན་ནི་སྤྱི་བླུགས་རུ་དྲཱཀྵ། །ཁྱུ་མཆོག་སྟན་ལ་ཡང་དག་གནས། །ས་ཡི་ལྷ་མོ་གསེར་མདོག་ཅན། །པདྨའི་སྟན་ལ་གནས་པ་ལ། །མདུན་དུ་ལག་པ་གཉིས་ཀྱི་ནི། །བདུད་རྩིའི་བུམ་པ་འཛིན་པར་
བྱེད། །གཡས་ཕྱོགས་སུ་ནི་ལྷ་མ་ཡིན། །ཁ་དོག་དམར་ཞིང་ནག་པ་ལ། །གོ་ཆ་གྱོན་ཅིང་རལ་གྲི་འཛིན། །ནང་ཚངས་འཇམ་ལ་བྲི་བར་བྱ། །གཡོན་ཕྱོགས་སུ་ནི་ཀླུ་བྲི་བ། །མདོག་དཀར་ཆུང་མར་བཅས་པ་ལ། །སྦྲུལ་གྱི་གདེངས་ཀར་བཅས་པ་བྲི། །ལག་ན་རིན་
ཆེན་སྣོད་ཐོགས་པ། །མཆོག་སྦྱིན་གསེར་གྱི་མདོག་ཅན་ལ། །གླེགས་བམ་དང་ནི་ཕྲེང་བ་ཐོགས། །གཡོན་པ་མཆོག་སྦྱིན་སྤྱི་བླུགས་ནི། །འཛིན་པ་ཉིད་དུ་ཡང་དག་བྲི། །ངང་པ་ཉིད་དུ་བྲིས་ནས་ཀྱང་། །དེ་ཡིས་སྟན་དུ་རྣམ་པར་བརྟག །གཡས་དང་གཡོན་གྱི་ལོགས་སུ་
ནི། །ཉི་མ་ཟླ་བ་བྲི་བྱ་སྟེ། །དབྱིབས་མདོག་སྟན་དང་མཚན་མ་ནི། །ཇི་ལྟར་མཐོང་བ་བཞིན་དུ་བྲི། །དཀྱིལ་འཁོར་ཕྱི་རོལ་ས་ཡི་ཆར། །དམྱལ་བ་བརྒྱད་པོ་བྲི་བྱ་སྟེ། །མནར་མེད་པ་ལ་སོགས་པ་ནི། །མེ་ཡི་ཕྱོགས་སུ་བྲི་བར་བྱ། །བདེན་བྲལ་གྱི་ནི་ཕྱོགས་ཉིད་དུ། །ཡི་
དགས་འགྲོ་བ་བྲི་བར་བྱ། །རླུང་གི་ཕྱོགས་སུ་བྱོལ་སོང་གི །འགྲོ་བ་སྣ་ཚོགས་བྲི་བར་བྱ། །དབང་ལྡན་ཕྱོགས་ཀྱི་ཆ་རུ་ནི། །མི་ཡི་འགྲོ་བ་ཡང་དག་བྲི། །ཨོཾ་སརྦ་ཏ་ཐཱ་ག་ཏ་ཛྭ་ལ་པ་ཏི་ཏདྱ་ཐཱ་ཨཱ་ཀཪྵ་ཡ་བཛྲ་ས་མ་ཡ་ཧཱུཾ་ཛཿསརྦ་མནྡྷ་ལེ་ཧཱུཾ། ཨོཾ་བཛྲ་ཨཾ་ཀུ་ཤ་ཡ། ཨཱ་ཀཪྵ་ཡ་
སརྦ་ཧཱུཾ་ཛ། འཇིག་རྟེན་པའི་ལྷ་སྤྱན་དྲངས་ཤིང་དགུག་པའོ། །དེ་ནས་རྣལ་འབྱོར་གསུམ་གྱིས་ནི། །ཏིང་འཛིན་གོ་རིམས་བཞིན་དུ་བསྒོམ། །ཙནྡན་དང་ནི་གུར་གུམ་གྱིས། །ཟླུམ་པོ་དག་ནི་བྱས་ནས་ཀྱང་། །རང་རང་གི་ནི་སྔགས་བཟླས་པའི། །མེ་ཏོག་གི་ནི་ཕྲེང་བ་དབུལ། །
དཀྱིལ་འཁོར་པ་ནི་ཐམས་ཅད་ཀྱང་། །ལན་ནི་བདུན་བདུན་བཟླས་པར་བྱ། །མཆོད་པ་རྣམ་པ་སྣ་ཚོགས་དང་། །བཟའ་དང་བཅས་པས་རིམ་བཞིན་མཆོད། །མཆོད་པ་རྣམ་པ་ཉི་ཤུ་ཡི། །མཆོད་པ་ཀུན་དུ་བྱ་བ་ཡིན། །རྡོ་རྗེ་གནོད་སྦྱིན་དང་ལྡན་པའི། །བུམ་པ་གང་བ་གཞག་པར་བྱ། །