{D2632}༄༅༅། །རྒྱ་གར་སྐད་དུ། ཤྲཱི་སརྦ་དུརྒ་ཏི་པ་རི་ཤོ་དྷ་ནི་བེ་ཏ་ཧོ་མ་བི་དྷིཿ། བོད་སྐད་དུ། དཔལ་ངན་སོང་ཐམས་ཅད་ཡོངས་སུ་སྦྱོང་བའི་རོའི་སྦྱིན་སྲེག་གི་ཆོ་ག །བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ངན་སོང་ཐམས་ཅད་ཡོངས་སུ་སྦྱོང་
བ་གཟི་བརྗིད་ཀྱི་རྒྱལ་པོ་ལ་ཕྱག་འཚལ་ལོ། །ངན་སོང་ཀུན་སྦྱོང་རྒྱལ་པོ་ལ། །ཀུན་ནས་དང་བས་ཕྱག་འཚལ་ཏེ། །ངན་སོང་ཀུན་སྦྱོང་རྒྱུད་ཀྱི་ནི། །རོ་སྲེག་ཆོ་ག་བཤད་པར་བྱ། །འགྲོ་རྣམས་སྙིང་ལས་ཆུང་ངུ་ཡིས། །ཤི་བའི་རོ་ལ་འབད་བྱས་ན། །དེ་ནི་མཚམས་མེད་ལྔ་བྱས་ཀྱང་། །རྣམ་པར་
གྲོལ་བ་ཐེ་ཚོམ་མེད། །དེ་ལྟ་དེ་ཡི་ཆོ་ག་ནི། །དྲི་མེད་རྒྱུད་རྣམས་ཐམས་ཅད་ལས། །རིགས་ནི་རྣམ་པ་བཞིར་བཤད་པས། །དེ་ཡི་དབྱེ་བ་ཤེས་བྱས་ལ། །གཙུག་ལག་ཁང་དང་སྐྱེད་མོས་ཚལ། །མཆོད་རྟེན་ལྷ་ཁང་ཀུན་དགའ་ར། །བྱང་ཆུབ་སེམས་དཔའི་གནས་རྣམས་དང་། །གཞན་ཡང་
རང་གི་གནས་རྣམས་སུ། །བསྙེན་པ་ལ་ནི་གནས་བྱས་ལ། །དུར་ཁྲོད་འཇིགས་པ་སྤང་བའི་སར། །རོ་ཡི་སྦྱིན་སྲེག་བྱ་བ་ནི། །རྣལ་འབྱོར་རིག་དང་ལྡན་པ་ཡིས། །ས་ནི་བྱིན་རླབས་ལ་སོགས་པ། །རིམ་པ་བཞིན་དུ་བྱས་པ་ནི། །མཆོག་ཏུ་དགེ་ཞིང་བཀྲ་ཤིས་འགྱུར། །དེ་ལ་དང་པོར་
རྣལ་འབྱོར་པ་སྙིང་རྗེ་ཆེན་པོ་དང་ལྡན་པ་རྟོག་པའི་དྲི་མས་མ་གོས་པ་སེམས་དཔའ་དང་ལྡན་པ་རྣམས་ཀྱིས་སེམས་ཅན་ཐམས་ཅད་ཀྱི་དོན་དུ་བློ་བསྐྱེད་ལ། སའི་ཆོ་ག་ལ་སོགས་པ་རིམ་པ་ཇི་ལྟ་བ་བཞིན་དུ་བྱས་ཏེ། སྟེགས་བུ་ཁྲུ་ཉི་ཤུ་རྩ་བཞི་པ་བརྩིགས་ལ་བའི་རྣམ་ལྔ་དང་། དྲི་དང་འོ་མ་དང་།
བྱུག་པ་ལ་སོགས་པས་ལེགས་པར་བྱུགས་ལ། དེའི་དབུས་སུ་རྒྱར་ཁྲུ་བཞི་པ། ཟབས་སུ་ཁྲུ་དོ་པའི་ཁུང་བུ་བྱས་ལ། དྲི་ལ་སོགས་པས་བྱུགས་ཏེ། དེའི་མུ་རན་སོར་བཅུ་གཉིས་པ་བྱའོ། །དེའི་སྟེང་དུ་ཐིག་གདབ་པར་བྱ་སྟེ། དེ་ལ་བཅོམ་ལྡན་འདས་ཀྱིས་རྒྱུད་ཕྱི་མར་གསུངས་པའི་རྩ་བའི་
དཀྱིལ་འཁོར་ཆེན་པོ་ལ་ཐིག་གི་རིམ་པ་ཇི་ལྟ་བ་བཞིན་འདིར་ཡང་གོ་བར་བྱ་སྟེ། དེ་ལ་དང་པོར་ཁྲུ་གང་ལྟེ་བར་གོ་བར་བྱ་སྟེ། སོར་མོ་བཅུ་གཉིས་ནི་འཁོར་ལོ་དཀར་པོ་རྩིབས་བཅུ་དྲུག་ཏུ་བྱའོ། །སོར་གཉིས་ནི་མུ་ཁྱུད་དུ་བྱའོ། །སོར་མོ་བཅུ་ནི་སྒོ་རུ་བྱའོ། །སོར་མོ་བཅུ་ནི་རྟ་བབས་སུ་