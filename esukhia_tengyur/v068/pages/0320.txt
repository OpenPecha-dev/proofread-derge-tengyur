རྗེས་ལ་ཞུན་མར་ལ་སོགས་པས་བསྒོས་པའི་སྟན་ནང་ཚངས་ཅན་གྱི་སྟེང་དུ་པདྨ་འདབ་མ་བརྒྱད་པ་བྲིས་ལ། དེའི་སྟེང་དུ་རྡོ་རྗེ་སློབ་དཔོན་གྱིས། ཨོཾ་ཏིཥྛ་བཛྲ་ས་མ་ཡ་སྟྭཾ། ཞེས་བརྗོད་ཅིང་གཞག་པར་བྱའོ། །དེའི་སྟེང་དུ་བདེ་བར་གཤེགས་པའི་རྩ་བའི་སྔགས་བརྒྱ་རྩ་བརྒྱད་བཏབ་པའི་རས་ཀྱིས་
གཡོགས་ལ། སྲེག་ཁང་གི་ཕྱི་རོལ་དུ་མེ་ཏོག་གི་ཕྲེང་བ་དང་། རིན་པོ་ཆེའི་ཕྲེང་བ་ལ་སོགས་པ་བྲི་བར་བྱ་བ་ཉིད་དོ། །དེ་ནས་ཡེ་ཤེས་ཀྱི་སྲེག་ཁང་ཆེན་པོར་ཉོན་མོངས་པའི་དྲི་མ་དང་བག་ཆགས་ཀྱི་དྲི་མ་མ་ལུས་པར་བསྲེག་པར་བྱ་བ་དང་། ངན་སོང་རྣམ་པ་གསུམ་གྱི་རྒྱུད་ཡོངས་སུ་སྦྱང་བའི་
ཕྱིར། རྣལ་འབྱོར་པ་སྙིང་རྗེ་ཆེན་པོ་དང་ལྡན་པས། སྲེག་པའི་རྫས་མེ་ཏོག་དཀར་པོ་དང་། སྤོས་ཀྱི་ཕྱེ་མ་དང་། ཞུན་མར་དང་། ཏིལ་དང་། ཡུངས་ཀར་དང་། འོ་ཐུག་དང་། འབྲས་ཆན་དང་། འབྲས་ཡོས་དང་། མངར་གསུམ་དང་། ལ་དུ་དང་། དེ་བ་ཏ་ཏྲུ་དག་སྟེ། དེ་དག་
ཐམས་ཅད་ལ་ག་བུར་དང་གུར་ཀུམ་ལ་སོགས་པའི་དྲི་ཞིམ་པོས་བསྒོས་ལ། རྩ་བའི་སྔགས་གོང་དུ་སྨོས་པས་མངོན་པར་བསྔགས་ཏེ། མཐའ་ལོགས་སུ་གཞག་པར་བྱའོ། །དེ་བཞིན་དུ་ཡམ་ཤིང་ཙནྡན་ལ་སོགས་པ་ལས་སོར་མོ་ཉི་ཤུ་རྩ་བཞི་པ་བྱས་ཏེ། རྩ་བ་ཟླུམ་པོར་བྱ། རྩེ་མོ་རལ་གྲི་ལྟར་
བྱས་ལ། ཨོཾ་ད་ཧ་ད་ཧ་སརྦ་ན་ར་ཀ་ག་ཏི་ཧེ་ཏུཾ་ཧཱུཾ་ཕཊ། ཨོཾ་པ་ཙ་པ་ཙ་སརྦ་པྲེ་ཏ་ག་ཏི་ཧེ་ཏུཾ་ཧཱུཾ་ཕཊ། ཨོཾ་མ་ཐ་མ་ཐ་སརྦ་ཏཱིརྱ་ག་ཏི་ཧེ་ཏུཾ་ཧཱུཾ་ཕཊ། ཅེས་པའི་སྔགས་ཀྱིས་མངོན་པར་བསྔགས་ལ་གཞག་པར་བྱའོ། །དེ་ནས་བདག་ཉིད་སེམས་ཅན་དང་ཚེ་འདས་པའི་དོན་དུ་སེམས་བླ་ན་མེད་པ་བསྐྱེད་
དེ་ཁྲོ་བོའི་ཏིང་ངེ་འཛིན་ལ་སྙོམས་པར་ཞུགས་པས། ཨོཾ་བཛྲ་ཀྲོ་དྷ་མ་ཧཱ་བ་ལ་སརྦ་བིགྷྣཱཾ་ཧ་ན་ཧ་ན་ཧཱུཾ་ཕཊ། རཀྵ་རཀྵ་མཾ། ཞེས་པས་ཕྱོགས་བཅུར་བགེགས་བསྐྲད་ཅིང་གནས་དང་རྣལ་འབྱོར་བསྲུང་བར་བྱའོ། །དེ་ནས་རང་གི་སྙིང་གའི་ས་བོན་ལས་འོད་ཟེར་སྤྲོས་ནས་ནམ་མཁའི་བར་སྣང་ལ་
པདྨ་འདབ་མ་བརྒྱད་པའི་སྟེང་དུ། །བདེ་བར་གཤེགས་པ་སྲས་དང་བཅས་པ་སྤྱན་དྲངས་ལ་ཞབས་བསིལ་དང་། འཐོར་འཐུང་དང་གདན་རྣམས་ཕུལ་ཏེ། ཕྱག་བཙལ་བ་དང་། སྡིག་པ་བཤགས་པ་དང་། བསོད་ནམས་ལ་རྗེས་སུ་ཡི་རང་བ་དང་། བསོད་ནམས་ཡོངས་སུ་བསྔོ་བ་ལ་སོགས་