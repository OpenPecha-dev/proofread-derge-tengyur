ལ་གཅིག །ལྷ་མིན་དྲི་ཟ་ལ་གཅིག །གནོད་སྦྱིན་སྲིན་པོ་ལ་གཅིག །འབྱུང་པོ་ཡི་དགས་ལ་གཅིག །ཀླུ་སྦྲུལ་རིགས་ལ་གཅིག །རྒྱལ་པོ་བཞི་ལ་གཅིག །གཟའ་དང་རྒྱུ་སྐར་ལ་གཅིག །དམྱལ་སྲུང་བཅུ་དྲུག་ལ་གཅིག །བགེགས་ཀྱི་རིགས་ལ་གཅིག །དྲང་སྲོང་
ཆེན་པོ་རྣམས་ལ་གཅིག །མཁའ་འགྲོ་མ་རྣམས་ལ་གཅིག །འབྱུང་བ་བཞི་ལ་སོགས་པ་རྣམས་ལ་གཅིག་དབུལ་བར་བྱའོ། །ཡང་ན་མགོན་པོ་རྣམས་ལ་གཅིག །འགྲོ་བ་རིས་དྲུག་རྣམས་ལ་སྤྱིར་གཅིག །ཀླུ་རྣམས་ལ་ཀླུ་སྨན་སྣ་ཚོགས་ལ་སྦྱར་བ་གཅིག །མཁའ་འགྲོ་མ་དང་སྲིན་པོ་ལ་ཤ་ཁྲག་
སྣ་ཚོགས་ལས་བྱས་པ་གཅིག །བགེགས་ཀྱི་རིགས་ཐམས་ཅད་ལ་གཅིག་གོ། །དེའི་ཕྱིར་ན། གཏོར་མ་ཇི་ལྟར་མཐུན་པར་བྱ། །ཞེས་སོ། །དེ་རྣམས་ལ་ཡང་དང་པོ་རྒྱུ་བསྟན་པ་དང་། བྱིན་གྱིས་བརླབས་པ་དང་། སྨོན་ལམ་གྱི་སྟོབས་བརྗོད་པ་དང་། མགྲོན་རྣམས་བསམ་པ་དང་། སྤྱན་
དྲངས་པ་དང་། དམ་ཚིག་གི་ཕྱག་རྒྱ་བསྟན་པ་དང་། མཆོད་པ་དང་། བསྟོད་པ་དང་། གཏོར་མ་བསྔོ་བ་དང་། སྨོན་ལམ་གདབ་པ་དང་། ཕྲིན་ལས་བཅོལ་བ་དང་། གཤེགས་སུ་གསོལ་བ་དང་། དེ་ལྟར་རྒྱུད་གཞན་ལས་གསུངས་པའི་ཆོ་གས་ཕྱི་རོལ་དུ་གཏོར་མ་སྦྱིན་ནོ། །དེ་ནས་སྦྱིན་སྲེག་
གི་ཆོ་གས་དཔལ་རྡོ་རྗེ་སེམས་དཔའི་སྔགས་སམ་སརྦ་བིཏ་ཀྱིས་ཞི་བའི་སྦྱིན་སྲེག་བརྒྱ་རྩ་བརྒྱད་བྱས་ལ། དཔལ་ཀུན་རིག་ལ་སོགས་པའི་སྙིང་པོས་ཀྱང་སྲེག་བླུགས་བདུན་བདུན་དབུལ་བར་བྱའོ། །དེའི་རྗེས་ལ་ཇི་སྲིད་དཀྱིལ་འཁོར་ཐོག་མ་དང་ཐ་མ་མེད་པར་མཐོང་བར་གྱུར་པའི་སྒྲའམ་གཟུགས་ལ་
སོགས་པའི་མཚན་མ་ཐོབ་པར་གྱུར་པ་དེ་སྲིད་ཀྱི་བར་དུ་བཟླས་བརྗོད་དང་བསྒོམ་པ་བྱའོ། །དེའི་ཕྱིར་ན། དེ་ནས་མཚན་མ་སྐྱེས་ཏེ་མགུ་ནས་ནི། །ཐོག་མ་ཐ་མ་མེད་པར་མངོན་སུམ་མཐོང་། ཞེས་སོ། །ད་ནི་སློབ་མ་དབང་བསྐུར་བ་སྟོན་ཏེ། དེ་ལ་ཡང་སྟ་གོན་ལ་གནས་པ་དང་། དབང་བསྐུར་བ་
གཉིས་ཀྱིས་བསྟན་ཏེ། དེ་ནས་སྔགས་པ་བླ་མེད་བྱང་ཆུབ་ཀྱི། །གནས་སུ་སློབ་མ་ཡོངས་སུ་སྨིན་པར་བྱ། །ཞེས་པ་ལ་སོགས་གསུངས་པ་ནི་དེ་ནས་ཞེས་བྱ་བ་ནི་དཀྱིལ་འཁོར་མཆོད་པའི་རྗེས་ཐོགས་ལ་བྱའོ། །སྔགས་པ་ནི་སློབ་དཔོན་ནོ། །བླ་མེད་བྱང་ཆུབ་ཀྱི་གནས་ནི་དཀྱིལ་འཁོར་ཆེན་པོའོ། །སློབ་