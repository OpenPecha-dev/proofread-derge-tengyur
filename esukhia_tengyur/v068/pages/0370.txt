རྣམས་བཞུགས་པར་བསམས་ཏེ། ཕྱག་རྒྱ་དེ་ཉིད་བཀྲོལ་ནས་བྱང་ཕྱོགས་ཀྱི་སྒོར་རྡོ་རྗེ་དབབ་པ་ལས་ཀྱི་ཕྱག་རྒྱ་བཅིངས་ཏེ། ཕྱག་རྒྱ་དེ་ཉིད་བྱང་ཕྱོགས་ཀྱི་སྒོར་དྲིལ་བུར་གྱུར་པར་བསམས་ལ། ཨོཾ་བཛྲ་ཨཱ་བེ་ཤ་ཧོཿ། ཞེས་བརྗོད་ཅིང་དྲིལ་བུ་བསྐྱོད་པའི་ཚུལ་གྱིས་དེ་བཞིན་གཤེགས་པ་
རྣམས་མཉེས་པར་བསམས་ཏེ། ཕྱག་རྒྱ་དེ་ཉིད་དགྲོལ་ལོ། །དེ་དག་གི་སྐུ་མདོག་དང་ཕྱག་མཚན་དང་བཞུགས་ཚུལ་ལ་སོགས་པ་སོ་སོའི་ལྟ་བས་ཡུན་རིང་དུ་བལྟ་ཞིང་བསམ་མོ། །དེ་ནས་སོ་སོའི་དམ་ཚིག་ཕྱག་རྒྱ་རྡོ་རྗེ་བཅིངས་པ་ལས་བསྐྱེད་དེ། སོ་སོའི་སྔགས་ཀྱི་མཇུག་
ཏུ། ས་མ་ཡ་སྟྭཾ། ཞེས་བརྗོད་པས། འཕགས་པ་རྣམས་དགྱེས་ཤིང་དམ་ཚིག་སྐོང་པར་བསམས་ཏེ། མཆོད་ཡོན་ཕུལ་ནས་བདེ་བར་གཤེགས་སོ་ཞེས་བརྗོད་ཅིང་མཆོད་པ་གཞན་རྣམས་ཀྱང་རིམ་བཞིན་དུ་དབུལ་ལོ། །དེ་ནས་སྲེག་རྫས་རྣམས་ལ་ལྷ་སོ་སོའི་སྙིང་པོ་དང་། ངན་
སོང་སྦྱོང་བའི་སྔགས་བཟླས་ཏེ། འོད་ཟེར་ཁ་དོག་དཀར་པོར་གྱུར་པར་བསམས་ནས་རྫས་རེ་རེ་ཞིང་། ཨོཾ་བཻ་རོ་ཙ་ནཱ་ཡ་སྭཱ་ཧཱ། ཆེ་གེ་མོ་ཞེས་བྱ་བ་སརྦ་བིད་ཅེས་བྱ་བ་ལ་སོགས་པ་བརྗོད་ཅིང་རྫས་རྣམས་བསྲེག་གོ། །བཟླས་པའི་མཐར་མིང་འདི་ཞེས་བྱ་བའི་ཉོན་མོངས་པའི་སྒྲིབ་པ་རྣམས་
ཤཱནྟིཾ་ཀུ་རུ་ཞེས་བརྗོད་དོ། །དེ་བཞིན་དུ་དཀྱིལ་འཁོར་གྱི་ལྷ་རེ་རེ་ལ་ལན་བརྒྱ་རྩ་བརྒྱད་མན་ཆད་དུ་དབུལ་ལོ། །དེ་ནས་རྫས་དང་མེ་ཐབ་ལ་སོགས་པ་བསངས་ཏེ། ངན་སོང་སྦྱོང་བའི་ལྷ་ལ་སྲེག་རྫས་ཉི་ཤུ་རྩ་གཅིག་ཏུ་དབུལ་ལོ། །དེ་ལྟར་མཆོད་ཟིན་པ་དང་། འཕགས་པ་རྣམས་ཚུལ་
བཞིན་དུ་གཤེགས་སུ་གསོལ། དེ་ནས་མེ་ལྷ་ཡང་ཐབ་ཁུང་དུ་སྤྱན་དྲངས་ཤིང་བསམས་ལ། མཆོད་ཡོན་ལ་སོགས་པས་མཆོད་ཅིང་། ཡོ་བྱད་ཀུན་ལས་ལན་གསུམ་དབུལ་ལོ། །དེ་ནས་ཡང་མེ་ལྷ་མེ་འབར་བ་ཉིད་དུ་གྱུར་པར་བསམ་མོ། །དེ་ཡང་རྒྱུད་ལས། ཇི་སྐད་གསུངས་པའི་
ཡོན་ཏན་འདོད་པ་ཡིས། །དེ་བཞིན་གཤེགས་སོགས་དེ་ལྟར་སྤྱན་དྲངས་ལ། ཨརྒྷ་ལ་སོགས་བཏབ་སྟེ་དེ་བཞིན་དབུལ། །བདེ་གཤེགས་བསྡུས་པའི་མཆོད་པ་གང་ཡིན་བྱ། །དེ་ནས་བསྲེག་བྱ་བཀང་སྟེ་རིམ་གྱིས་ནི། །རྒྱལ་པོ་ལ་སོགས་བརྒྱ་རྩ་བརྒྱད་དུ་བཏགས། །དེ་ནས་