དེ་ནས་དེའི་སྤྱི་བོ་དང་སྙིང་ག་དང་ལྟེ་བ་དང་གསང་བ་དང་བརླ་རྩ་རྣམས་ལ་གོ་རིམས་བཞིན་དུ། ཨོཾ་ཧཱུྃ་སྭཱ་ཨཱཿཧཱ་ཞེས་བྱ་བའི་རིག་པ་བཀོད་ལ། དེ་སྤྲོས་པ་ལས་སྙིང་གའི་བར་དང་ལྟེ་བའི་བར་དང་རྐེད་པ་ནས་གསང་བའི་བར་དང་བརླ་རྩ་ནས་རྐང་པའི་མཐིལ་གྱི་བར་དུ་དཀར་པོ་
དང་ནག་པོ་དང་དམར་པོ་དང་ལྗང་གུར་བྱའོ། །དེའི་འོག་ཏུ། ཧཱུྃ་ཨཱཿཧཱ་ཨོཾ། ཞེས་བྱ་བ་དེ་དག་གིས་གོ་རིམས་བཞིན་དུ་པདྨ་དམར་པོ་འདབ་མ་བརྒྱད་པ་ལ་དེའི་ནོར་བུ་ཟུར་གསུམ་མུ་ཏིག་གི་འོད་ཅན་རྗེས་སུ་མཐུན་པའི་བུ་ག་ཅན་རྡོ་རྗེ་དམར་པོ་རྩེ་མོ་ཤིན་ཏུ་སྦས་པ་དེའི་ནོར་བུ་མུ་ཏིག་གི་
འོད་ཅན་བསྐྱེད་པར་བྱའོ། །དེ་ནས། ཨ་ནུ་རཱ་ག་ཡ་མི་ཧཱུྃ་ཞེས་བརྗོད་ལ་དགའ་བ་བརྩམ་པར་བྱ་བ་དང་དེ་བཞིན་གཤེགས་པ་ཐམས་ཅད་ཀྱི་བླ་ན་མེད་པའི་བདེ་བ་དང་ཡིད་བདེ་བ་མངོན་སུམ་དུ་བྱས་ལ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་<ལ་,ཝ་>ཨཱཏྨ་ཀོ྅ཧྃ། ཞེས་བྱ་བས་
ཀྱང་བྱིན་གྱིས་བརླབ་པར་བྱའོ། །དེ་ནས་འཆད་པར་འགྱུར་བའི་རྣམ་པས་མཆོད་པ་དང་བསྟོད་པ་དང་བདུད་རྩི་མྱང་བ་ལ་སོགས་པ་བྱའོ། །དེ་ལྟར་ན་སྒྲུབ་པ་ཞེས་བྱ་བའི་ཐབས་ཡིན་ཏེ་ལེའུ་བཅོ་བརྒྱད་པ་ལས་ཀྱང་། གང་ཞིག་ཐོག་མ་མེད་དངོས་རྣམ་དག་འདི་བསྒོམ་པ། །ཐབས་དང་
ཤེས་རབ་ལས་བྱུང་དཔེ་དང་རྣམ་པར་བྲལ། །གསང་བ་དབང་བསྐུར་བརྟུལ་ཞུགས་སྡོམ་པ་སྦྱོར་ལ་རྟག །བྱང་ཆུབ་རྡོ་རྗེ་འདྲ་ལྟ་དེ་ལ་ཕྱག་འཚལ་ལོ། །ཞེས་འཆད་པས་འཆད་པར་འགྱུར་རོ། །སྒྲུབ་པ་ཆེན་པོ་ལ་མཆོད་པ་དང་བསྟོད་པ་ལ་སོགས་པ་མེད་པར་སངས་རྒྱས་
ཀྱི་བྱང་ཆུབ་ཀྱི་ངོ་བོ་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་མཚན་ཉིད་ཅན་སངས་རྒྱས་ཀྱི་ཆོས་ཐམས་ཅད་རོ་གཅིག་པའི་བདེ་བ་ཆེན་པོའི་རང་བཞིན་ངོ་བོ་ཉིད་ཀྱི་སྐུའི་བདག་ཉིད་ཅན་འདི་ནི་དང་པོའི་སྦྱོར་བ་ཞེས་བྱ་བའི་ཏིང་ངེ་འཛིན་དང་པོའོ། །དེ་ལྟར་དང་པོའི་སྦྱོར་བ་རྫོགས་
ནས་དོན་དམ་པའི་དགའ་བ་ལ་གནས་པའི་སྔགས་པས་དགའ་བ་དེ་ཉིད། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་བྱ་བས་བྱིན་གྱིས་བརླབས་ལ། སྙིང་པོའི་ས་བོན་གྱི་འོད་ཟེར་རྣམས་ཀྱིས་དེ་བཞིན་གཤེགས་པ་ཐམས་ཅད་བཀུག་ལ་བཅུག་སྟེ་རྣམ་པར་ཞུ་བའི་ནོར་