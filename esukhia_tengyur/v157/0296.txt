འགའ་ལྷག་པའི་ཕྱིར་ཚངས་པར་སྤྱོད་པ་མ་ཡིན་པ་ཤས་ཆེར་སྤྱོད་པའོ། །མཚན་ཐོག་ཐག་ཆོས་ཉན་པ་ལ་ལྟུང་བ་མེད་པ་ནི་འཕོ་བ་མེད་པའི་ཕྱིར་རོ། །གཙུག་ལག་ཁང་གི་སྒོ་དྲུང་དུ་སྟོན་པ་ལ་ལྟུང་བ་མེད་པ་ནི་གནས་དང་ཉེ་བས་འཕོས་པར་མི་འགྱུར་བའི་ཕྱིར་རོ། །ཉི་མ་ནུབ་ཀྱི་བར་དུ་སྟོན་པའི་ལྟུང་བྱེད་དེ་
ཉི་ཤུ་གཉིས་པའི་ཚིག་རྣམ་པར་བཤད་པ་རྫོགས་སོ།། །།ཟས་ཅུང་ཟད་ཙམ་གྱི་ཕྱིར་ཞེས་བྱ་བ་ནི་ཟས་ཆུང་ངུ་ཞིག་གི་ཕྱིར་ཏེ་བཅའ་བ་ལ་སོགས་པའི་ཕྱིར་ཞེས་བྱ་བའི་ཐ་ཚིག་གོ། །ཟས་ཅུང་ཟད་ཙམ་གྱི་ཕྱིར་སྟོན་པའི་ལྟུང་བྱེད་དེ་ཉི་ཤུ་གསུམ་པའི་ཚིག་རྣམ་པར་བཤད་པ་རྫོགས་སོ།། །།
སྲེད་པ་སྤྱད་པ་ཞེས་བྱ་བ་ནི་འདོད་པ་མང་བའོ། །རབ་རླག་བྱུང་བ་ལ་སྦྱིན་པ་ལ་ལྟུང་བ་མེད་དེ། ཕོངས་པའི་དུས་ཡིན་པའི་ཕྱིར་དང་། སྐྱོན་དུ་འགྱུར་བ་མེད་པའི་ཕྱིར་རོ། །ལེགས་པར་སྨྲ་བ་ལ་སྦྱིན་པ་ལ་སོགས་པ་ལྟུང་བ་མེད་པ་ནི་འཇིག་རྟེན་ལ་གྲགས་པའི་རྒྱུ་ཡིན་པའི་ཕྱིར་དང་། སྐྱོན་དུ་འགྱུར་བ་
མེད་པའི་ཕྱིར་རོ། །གོས་སྦྱིན་པའི་ལྟུང་བྱེད་དེ་ཉི་ཤུ་བཞི་པའི་ཚིག་རྣམ་པར་བཤད་པ་རྫོགས་སོ།། །།རབ་ཏུ་ཤེས་པ་ཞེས་བྱ་བ་ནི་ངོ་ཤེས་པའོ། །བརྒྱངས་ཏེ་ཞེས་བྱ་བ་ནི་གཏན་པ་བཏིང་སྟེའོ། །བྱེད་ན་ཞེས་བྱ་བ་ནི་འཚེམ་ནའོ། །ཁབ་སྲུབས་བརྩམས་ནས་མཐར་ཟིན་པའི་བར་དུ་
བྱེད་ན་ཞེས་བྱ་བའི་ཐ་ཚིག་གོ། །གོས་བྱེད་པའི་ལྟུང་བྱེད་དེ་ཉི་ཤུ་ལྔ་པའི་ཚིག་རྣམ་པར་བཤད་པ་རྫོགས་སོ།། །།དུས་ཞེས་བྱ་བ་ནི་དུས་བྱ་བར་བརྩམས་པའོ། །མགོ་སྣང་ཙམ་ཞེས་བྱ་བ་ནི་ཐག་རིང་པོ་ནས་མགོ་ཙམ་སྣང་བའོ། །དགེ་སློང་རྣམས་ཀྱིས་དགེ་སློང་མ་རྣམས་ཀྱི་ལམ་
བརྒྱགས་བསྐུར་བར་བྱ་ཞིང་ཞེས་བྱ་བ་ལ་སོགས་པ་ནི་མཚན་ཐ་དད་ཡིན་པས་ལག་ཉར་བླང་བ་དང་། བྱིན་ལེན་བྱ་བའི་ཆོ་ག་དེ་ཡིན་ནོ། །དགེ་སློང་མའི་དོན་མཐུན་ཞེས་བྱ་བ་ནི་དགེ་སློང་མ་དང་འདྲེས་པའི་དོན་མཐུན་ཏེ་དགེ་སློང་མ་གཅིག་པུས་ཀྱང་ཉེས་པ་སྐྱེད་པའི་ཕྱིར་རོ། །འཐམས་ནས་ཞེས་བྱ་
བ་ནི་བརྡ་བྱས་ནས་སོ་ཞེས་བྱ་བ་འདུས་ནས་སོ། །གྲོང་རྒྱང་གྲགས་ཀྱིས་བར་དུ་<ཚད་,ཆོད་>པ་བདུན་ཞེས་བྱ་བ་ནི་ལྟུང་བྱེད་དུ་མར་བསྟན་པའི་དཔེའོ། །གྲོང་སྨོས་པས་ནི་རྒྱང་གྲགས་ཀྱི་མཐའ་བསྟན་པའི་ཕྱིར་རོ། །དགེ་སློང་མ་དང་འགྲོན་ལམ་དུ་འཇུག་པའི་ལྟུང་བྱེད་དེ་ཉི་ཤུ་དྲུག་པའི་ཚིག་རྣམ་པར་བཤད་