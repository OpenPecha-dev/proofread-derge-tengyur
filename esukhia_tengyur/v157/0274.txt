ཚེགས་འབྲིམ་པ་ལ་སོགས་པ་དག་སྟེ། དེ་དག་ནི་ཞལ་ཏ་བྱེད་པའི་ལས་གཞན་ཐམས་ཅད་ཀྱི་དཔེ་ཡིན་ཏེ། སྒེའུ་ཆུང་སྲུང་བ་ལ་སོགས་པ་གཞན་དག་ལ་འཕྱ་བ་དང་གཞོགས་འཕྱས་བྱེད་ན་ཡང་དངོས་གཞིར་འགྱུར་རོ། །བསྐོ་བ་ཞེས་བྱ་བ་ནི་དགེ་འདུན་གྱིས་བསྐོས་པའོ། །སྦྱོར་བ་མ་བཏང་བ་
ཞེས་བྱ་བ་ནི་ལས་བྱེད་བཞིན་པའོ། །སྦྱོར་བ་བཏང་བ་ཞེས་བྱ་བ་ནི་རེ་ཞིག་ངལ་སོ་བའོ། །མ་བསྐོས་པ་ཞེས་བྱ་བ་ནི་རང་ཞུགས་པའོ། །འཕྱ་བ་དང་། གཞོགས་འཕྱས་དང་། འཕྱ་བ་དང་གཞོགས་འཕྱས་གཉིས་ཀ་ལས་རྣམ་པ་གསུམ་དུ་གཞག་གོ། །འཕྱ་བའི་ལྟུང་བྱེད་དེ་བཅུ་གཉིས་པའི་ཚིག་
རྣམ་པར་བཤད་པ་རྫོགས་སོ།། །།ཁོ་བོའི་མདུན་དུ་མ་ཆགས་པར་ཞེས་བྱ་བ་ནི་ཁོ་བོའི་ལྟུང་བ་དང་བཅས་པ་ཉིད་ཡིན་པའི་ཕྱིར་རོ་སྙམ་དུ་བསམས་པའོ། །ངག་རྣམ་པ་བཞི་པོ་ཞེས་བྱ་བ་ནི། བརྫུན་དུ་སྨྲ་བ་དང་། ཕྲ་མ་དང་། ངག་རྩུབ་པོ་དང་། ཚིག་འཁྱལ་པའི་བདག་ཉིད་དོ། །གོང་མ་སྲེག་
ཞེས་བྱ་བ་ནི་བྱའི་རིགས་སོ། །བསྒོ་བ་རྣ་ལ་གཟོན་པ་ཞེས་བྱ་བ་ནི་ཆོས་དང་ལྡན་པའི་བསྒོ་བ་དང་མི་མཐུན་པར་བྱེད་པའོ། །ཀྱིས་འོང་བ་ཞེས་བྱ་བ་ནི་ཉེ་བར་མཚོན་པའི་ཕྱིར་གྱིས་ཞེས་སྨོས་པས་སོ། །རྐང་པ་གཉིས་ཀྱིས་འོང་བ་ཞེས་བྱ་བ་ནི་རྒྱུ་བསྟན་པའི་ཕྱིར་གྱིས་ཞེས་སྨོས་སོ། །ཅང་མི་སྨྲ་
བས་ཁ་གཟོན་པའོ་ཞེས་བྱ་བ་ནི་ན་སྨད་པའི་ཉེས་བྱས་སུ་གསུངས་སོ། །སྨྲ་འདོད་པ་ཞེས་བྱ་བ་ནི་གཅོར་བའོ། །ཐོ་འཚམས་པ་ཞེས་བྱ་བ་ནི་ཅོ་འདྲི་བའོ། །ལྟུང་ཞེས་བྱ་བ་ནི་ས་ལ་ལྟུང་བའོ། །ལས་ཞེས་བྱ་བ་ནི་ཕྱི་ན་ལས་པའོ། །བསྒོ་བ་རྣ་ལ་གཟོན་པའི་ལྟུང་བྱེད་དེ་བཅུ་གསུམ་པའི་ཚིག་རྣམ་པར་བཤད་
པ་རྫོགས་སོ།། །།དུས་མ་ཡིན་པའི་སྤྲིན་ཞེས་བྱ་བ་ནི་དབྱར་མ་ཡིན་པའི་སྤྲིན་ནོ། །ཕྱིར་དགག་པ་ཞེས་བྱ་བ་ནི་ཕྱིར་བཟློག་པའོ། །དབྱར་གྱི་ན་བཟའ་རས་ཆེན་ཞེས་བྱ་བ་ནི་ཁྲུས་རས་སོ། །སླར་བསྡུ་བ་ཞེས་བྱ་བ་ནི་བརྟུལ་བའོ། །དོན་མཐུན་པ་ལ་རག་ལས་པ་ཞེས་བྱ་བ་ནི་དོན་མཐུན་པ་དང་
འབྲེལ་པའོ། །གླང་ཐ་མ་ཞེས་བྱ་བ་ནི་ཐམས་ཅད་<གྱི་,ཀྱི་>མཇུག་ན་མོའོ། །མཛའ་བཤེས་དང་དགྲ་བོ་དང་ཐ་མལ་པ་ཡིན་པས་ཞེས་བྱ་བ་ནི་དེ་གསུམ་ཡོད་པས་ཞེས་བྱ་བའི་ཐ་ཚིག་གོ། །རྗེས་སུ་འབྲེལ་པ་ཞེས་བྱ་བ་ནི་ཟིན་པའོ། །བཅོལ་བ་ནི་རྣམ་པ་ལྔ་སྟེ་ཞེས་བྱ་བ་ལ། གཙུག་ལག་ཁང་འདི་རེ་ཞེས་