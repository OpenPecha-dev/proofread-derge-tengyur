པར་བཤད་པ་རྫོགས་སོ།། །།སྐད་ཀྱི་གདངས་ཞེས་བྱ་བ་ནི་སྒྲའི་ཡོན་ཏན་སྙན་པ་ལ་སོགས་པ་དང་ལྡན་པའོ། །གཞན་ལ་བརྩམས་པ་ཞེས་བྱ་བ་ནི་གཞན་གྱི་ཕྱིར་བརྩམས་པའོ། །མཐར་ཐུག་པའི་འགྲོ་བ་ཞེས་བྱ་བ་ནི་ངེས་པས་ཐོབ་པའོ། །དྲན་པར་བགྱི་བ་ཞེས་བྱ་བ་ནི་བསླབ་པའི་གཞི་སྟེ། དེས་
དྲན་པ་སྐྱེད་པར་བྱེད་པའི་ཕྱིར་རོ། །གཅིག་པུ་གཅིག་དང་ཞེས་བྱ་བ་ནི་དགེ་སློང་གཅིག་པུ་བུད་མེད་གཅིག་དང་ངོ་། །སྐྱབས་ཡོད་པ་ན་ཞེས་བྱ་བ་ནི་བསྐོར་བ་ནའོ། །སྟན་ལ་ཞེས་བྱ་བ་ནི་འདོམ་གང་གི་ཉེན་ཀོར་དང་བཅས་པའི་ཁྲི་ལ་སོགས་པའི་གནས་སོ། །འདུག་པ་ཞེས་བྱ་བ་ནི་རྐུབ་ཚོས་འཇོག་པར་
བྱེད་པའོ། །ཡིད་ཆེས་པའི་ཚིག་དང་ལྡན་པ་ཞེས་བྱ་བ་ནི་ཚིག་གཟུང་བར་འོས་པ་དང་ལྡན་པ་སྟེ། བདེན་པ་མཐོང་བ་ཉིད་ཀྱིས་འཁྲུལ་པ་མེད་པར་གྲགས་པ་ཞེས་བྱ་བའི་ཐ་ཚིག་གོ། །ཆོས་གང་དང་གང་གིས་ཞེས་བྱ་བ་ནི་ཉེས་བྱས་ལ་སོགས་པས་སོ། །བྱེད་དུ་གཞུག་ཅེས་བྱ་བ་ནི་རྗེས་སུ་བསྒྲུབ་ཏུ་
གཞུག་པ་སྟེ་བཤགས་པ་ལ་སོགས་པའི་ཕྱིར་བཅོས་པ་བྱེད་དུ་གཞུག་ཅེས་བྱ་བའི་ཐ་ཚིག་གོ། །མ་ངེས་པ་ཞེས་བྱ་བ་ནི་ལྟུང་བ་ངེས་པ་མེད་པའི་ཕྱིར་རོ། །གང་ན་བུད་མེད་དེ་སྐྱེས་པ་དང་མ་ནིང་གཞན་འགའ་ཡང་མེད་པ་ཞེས་བྱ་བས། བུད་མེད་ལ་སོགས་པ་སྨོས་པ་ནི་འགྲོ་བ་གཞན་དང་མི་ཤེས་པ་ཐ་སྙད་
དུ་མི་རུང་བ་དགག་པའི་ཕྱིར་རོ། །གཅིག་ཏུ་གྱུར་པ་ཞེས་བྱ་བ་ནི་དེ་ཁོ་ན་ལྟར་ངེས་པའོ། །ནེམ་ནུར་མེད་ཅེས་བྱ་བ་ནི་གང་ལ་གཞན་གྱིས་བསྟན་པ་ལས་ཐེ་ཚོམ་མི་བསྐྱེད་པའོ། །ཐེ་ཚོམ་མེད་ཅེས་བྱ་བ་ནི་གང་ལ་རང་གིས་བསམས་པ་ལས་ཐེ་ཚོམ་མི་སྐྱེ་བའོ། །འབྲས་བུ་ཐོབ་པའི་ཞེས་བྱ་བ་ནི་རྒྱུན་དུ་
ཞུགས་པའི་འབྲས་བུ་ཐོབ་པའོ། །མངོན་པར་རྟོགས་པ་དང་ལྡན་པ་ནི་ཞེས་བྱ་བ་ནི་མངོན་པར་རྟོགས་པ་དང་། དམིགས་པ་མངོན་པར་རྟོགས་པ་དང་། བྱ་བ་མངོན་པར་རྟོགས་པ་གསུམ་ཐོབ་པ་དང་ལྡན་པ་སྟེ། འཇིག་རྟེན་ལས་འདས་པའི་ཤེས་པ་བསྒོམ་པའི་ལམ་གྱིས་བསྡུས་པ་དང་ལྡན་པ་ཞེས་བྱ་
བའི་ཐ་ཚིག་གོ། །བཞི་པོ་དག་ལས་གང་ཡང་རུང་བས་སོ་ཞེས་བྱ་བ་ནི་མི་ཚངས་པར་སྤྱོད་པ་ལས་བྱུང་བས་སོ། །བཅུ་གསུམ་པོ་དག་ལས་གང་ཡང་རུང་བས་སོ་ཞེས་བྱ་བ་ནི་ཁུ་བ་འབྱིན་པ་ལས་བྱུང་བའོ། །ལུས་ཀྱི་རེག་པ་ལས་བྱུང་བའམ། སྤྲོད་པ་ལས་བྱུང་བའམ། སྨྲས་པ་ལས་བྱུང་བ་འམ།