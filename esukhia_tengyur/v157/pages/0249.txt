ལྷུང་བཟེད་འཆང་བའི་སྤང་བ་སྟེ་ཉི་ཤུ་གཅིག་པའི་ཚིག་རྣམ་པར་བཤད་པ་རྫོགས་སོ།། །།ཉེ་བར་མ་ཞི་ཙམ་དུ་ཟད་ཀྱི་ཞེས་བྱ་བ་ནི་ཐེ་ཚོམ་ཟ་བས་བྱུང་རྒྱལ་མི་དོགས་པ་ཞིག་སྨྲས་པ་ཙམ་དུ་ཟད་ཀྱི་ཞེས་བྱ་བའི་ཐ་ཚིག་གོ། །ནལ་གྱི་བུ་ཞེས་བྱ་བ་ནི་ནལ་མའི་བུའོ། །
རིན་མ་མཆིས་པ་ཞེས་བྱ་བ་ནི་རིན་མེད་པར་རོ། །གལ་ཏེ་སྐྱེས་བུས་ས་སྣོད་ཀྱིས། །གསེར་གྱི་སྣོད་ནི་ཐོབ་གྱུར་ན། །ཞེས་བྱ་བ་ནི་དཔེར་ན་ཕྲུ་བས་གསེར་སྣོད་ཐོབ་པར་གྱུར་པ་དང་འདྲ་བར་ལྷུང་བཟེད་ཀྱི་སྦྱིན་པས་ལྷ་དང་མི་རྣམས་ཀྱི་ནང་ན་སྣོད་དུ་གྱུར་པའི་འབྲས་བུ་ཆེན་པོ་ཐོབ་པར་གྱུར་ན་
ཞེས་བྱ་བར་བསམས་སོ། །དེ་ཡིས་མྱ་ངན་ཅིའི་ཕྱིར་བྱ། །ཞེས་བྱ་བ་ནི་མྱ་ངན་མི་བྱའོ་ཞེས་བྱ་བའི་ཐ་ཚིག་གོ། །ཅིའི་ཕྱིར་མྱ་ངན་མི་བྱ་ཞེ་ན། དེའི་ཕྱིར་བསླུས་པ་མེད་པར་ཁོ་བོས་མཐོང་ཞེས་བྱ་བ་གསུངས་ཏེ། གང་གི་ཕྱིར་བསླུས་པ་མེད་པར་ཁོ་བོས་མཐོང་བ་དེའི་ཕྱིར་མྱ་ངན་མི་བྱེད་དོ་ཞེས་བྱ་བའི་ཐ་
ཚིག་གོ། །ཡོད་ཅིང་ཞེས་བྱ་བ་ནི་རྫས་ཙམ་དུ་ཡོད་པས་སོ། །བདོག་བཞིན་དུ་ཞེས་བྱ་བ་ནི་བྱ་བ་ནུས་པས་སོ། །འབྲས་ཆན་གཤེར་བར་བྱེད་པ་ནི་ཁུ་བ་དང་བཅས་པའོ། །ཅལ་ཅོལ་ཞེས་བྱ་བ་ནི་ཕན་ཕུན་ནོ། །ལྷན་པ་སྙི་བ་ཞེས་བྱ་བ་ནི་ལྷན་པ་མི་སྲ་བའོ། །ལྷན་རིངས་ཞེས་བྱ་བ་ནི་ལྕགས་ལས་
བྱས་པའི་ལྷན་པ་རིང་པོའོ། །ཐ་མ་ཕྲན་ཞེས་བྱ་བ་ནི་བུ་གུ་དགག་པའི་ལྕགས་ཟེར་རོ། །ལྷན་པ་ཞེས་བྱ་བ་ནི་ལྕགས་ཀྱི་ལྷན་པ་གྲུ་བཞིའམ་ཟླུམ་པོའམ་ཟུར་གསུམ་མཐའ་རད་རོད་མེད་པའོ། །ཆུ་སྲིན་གྱི་སོ་ལྟ་བུ་ཞེས་བྱ་བ་ནི་དེ་ཉིད་ཀྱི་མཐའ་ཐམས་ཅད་སོག་ལེའི་སོ་ལྟ་བུ་དང་ལྡན་པའོ། །
ཕྱེ་མ་ཞེས་བྱ་བ་ནི་ཞིབ་མོའོ། །ལྷན་པ་ལྔ་མེད་པ་ཞེས་བྱ་བ་ནི་ལྷན་པ་ལྔར་མ་ཚང་བ་དང་ལྡན་པ་ལྔ་མ་གླན་པ་ལ་མ་ཐུག་པ་ཞེས་བྱ་བའི་ཐ་ཚིག་གོ། །ལྷུང་བཟེད་འབྲེལ་པ་མེད་པ་ཞེས་བྱ་བ་ནི་ལྷུང་བཟེད་སར་པ་གཞན་བཙལ་བ་སྟེ་རྙེད་པ་དེ་ཡང་དགེ་འདུན་ལ་ཕུལ་ནས་དགེ་འདུན་ལས་ཐོབ་
པའི་ལྷུང་བཟེད་ཐ་ཆད་གང་ཡིན་པ་དེ་གཉི་གའི་མ་ཡིན་པར་རིག་པར་བྱ་སྟེ། དེ་ཡང་དགེ་སློང་རྣམས་ཀྱི་ལྷུང་བཟེད་ཀྱི་ཡུལ་ལ་འབྲེལ་བ་ནི་འདི་གཉིས་ཁོ་ནར་ཟད་དེ། །བྱིན་གྱིས་མ་བརླབས་པས་བདག་ཉིད་ཀྱིས་སྤྱད་པ་དང་། ཡོངས་སུ་སྤང་བའི་དུས་ན་ཡང་གཏང་བར་བྱ་བའམ་གཞན་ལ་