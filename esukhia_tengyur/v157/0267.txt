སྨད་པར་བྱ་བ་མ་ཡིན་པ་ཉིད་ཀྱི་སྐྱོན་ནས་སྨྲ་བ་མེད་པའི་ཕྱིར་མིང་དང་རིགས་དང་རུས་བརྗོད་པ་ལ་ཉེས་བྱས་སོ། །རྗེའུའི་རིགས་ལ་སོགས་པ་སྐྱོན་ནས་སྨྲ་བ་ཉིད་ཡིན་པའི་ཕྱིར་མིང་དང་རིགས་དང་རུས་བརྗོད་ན་དངོས་གཞིར་འགྱུར་རོ། །དམངས་རིགས་ལ་སོགས་པ་བྲན་
གྱི་མཐར་ཐུག་པ་ཐམས་ཅད་ལ་ཡང་དེ་བཞིན་ནོ། །དགེ་སློང་ལ་ཕྲ་མ་བྱེད་པའི་ལྟུང་བྱེད་དེ་གསུམ་པའི་ཚིག་རྣམ་པར་བཤད་པ་རྫོགས་སོ།། །།ཤད་ཀྱིས་མ་བྱང་ཞེས་བྱ་བ་ནི་དགེ་འདུན་གྱི་ནང་དུ་སྙིང་ཐག་པ་ནས་མ་སྨྲས་པའོ། །ལེགས་པར་ཤད་ཀྱིས་མ་བྱང་ཞེས་བྱ་བ་ནི་ཕྱོགས་
གཅིག་མ་སྨྲས་པའོ། །ཡང་ཤད་ཀྱིས་བྱང་བར་བྱ་ཞེས་བྱ་བ་ནི་མཐར་ཐུག་པའི་ཕྱིར་རོ། །ངེས་པར་མ་བརྟགས་ཞེས་བྱ་བ་ནི་རྣམ་པར་མ་དཔྱད་པའོ། །ཉེ་བར་མ་ཞི་བ་ཞེས་བྱ་བ་ནི་མ་བཏང་བའོ། །ཡང་ལས་ཀྱིས་སྐྱོ་སྔོགས་བྱེད་ཅེས་བྱ་བ་ནི་ཡང་ལས་བྱས་པས་སྔར་ལས་བྱས་པ་སྤོང་བར་བྱེད་
ཅེས་བྱ་བའི་ཐ་ཚིག་གོ། །དེ་ལ་ལྟུང་བ་ཇི་ལྟར་འགྱུར་ཞེ་ན་ཞེས་བྱ་བ་ལ། འཐབ་པའི་ཕྱིར་རྩོད་པ་དང་། མི་གདམས་པའི་ཕྱིར་རྩོད་པ་དང་། ལྟུང་བའི་ཕྱིར་རྩོད་པ་དང་། བྱ་བའི་ཕྱིར་རྩོད་པར་འདུ་ཤེས་ནས། ཤད་ཀྱིས་བྱང་བ་ལ་དེར་འདུ་ཤེས་པ་དང་། ཡིད་གཉིས་ཟ་བ་དང་། ཤད་ཀྱིས་མ་བྱང་བ་
ལ་ཤད་ཀྱིས་བྱང་བར་འདུ་ཤེས་པ་དང་། ཡིད་གཉིས་ཟ་བ་ལ་བཞི་པ་བཞི་པའོ། །མི་གདམས་པའི་ཕྱིར་རྩོད་པ་དང་། ལྟུང་བའི་ཕྱིར་རྩོད་པ་དང་། བྱང་བའི་ཕྱིར་རྩོད་པ་དང་། ཡང་དེ་བཞིན་དུ་བཞི་པ་བཞི་སྟེ། སྤྱིར་བཞི་པ་བཅུ་དྲུག་བསྟན་ཏོ། །འདིར་རྩོད་པ་ལ་སྐྱོ་སྔོགས་བྱེད་པ་ཉིད་ཉེས་པ་ཡིན་
པས། རྩོད་པ་གཞན་ལ་གཞན་དུ་འདུ་ཤེས་ཤིང་ཡང་ལས་ཀྱིས་སྐྱོ་སྔོགས་བྱེད་པ་ལ་ཡང་དེ་བཞིན་དུ་ལྟུང་བ་འདྲ་བར་བསྟན་པའོ། །འདུན་པ་འབུལ་བ་ཞེས་བྱ་བ་ནི་ཉེ་བར་ཞི་བའི་ལས་དེ་བྱ་བའི་ཕྱིར་འདུན་པ་ཕུལ་བའོ། །ལྟ་བ་སྨྲ་བ་ཞེས་བྱ་བ་ནི་ཁོ་བོ་འདི་ལྟར་འདོད་པ་འདི་ལྟར་མི་འདོད་དོ་ཞེས་
རང་གི་བསམ་པས་སྨྲས་པའོ། །གང་ཟག་དང་པོ་གསུམ་ལ་ལྟུང་བྱེད་དུ་འགྱུར་བ་ནི་རང་ཉིད་ཉེ་བར་ཞི་བར་བྱས་ནས་ཡང་སྐྱོ་སྔོགས་བྱེད་པ་དེ་མི་བརྟན་པ་ལ་སོགས་པར་གྱུར་པ་ཉིད་ཡིན་པས་ཉེས་པ་རྫོགས་པར་འགྱུར་རོ། །གང་ཟག་ཐ་མ་གཉིས་ལ་ཉེས་བྱས་སུ་འགྱུར་བ་ནི་གཞན་གྱིས་བྱས་