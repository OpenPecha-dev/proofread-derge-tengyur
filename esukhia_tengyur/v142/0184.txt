གསུམ་པ་ན། སེམས་ཀྱི་དེ་ནི་བདེ་དབང་པོ། །ཞེས་བྱ་བ་ནི་བསམ་གཏན་གསུམ་པ་ན་ནི་སེམས་ཀྱི་ཚོར་བ་སིམ་པ་ཡང་བདེ་བའི་དབང་པོ་ཡིན་ནོ་ཞེས་བྱ་བར་རྣམ་པར་གཞག་གོ། །ཅིའི་ཕྱིར་དེ་ནི་སེམས་ཀྱི་སིམ་པ་ཁོ་ན་ཡིན་པར་གཟུང་གི་ལུས་ཀྱི་ནི་མ་ཡིན་ཞེ་ན། འདིར་དེ་ནི་རྣམ་པར་
ཤེས་པའི་ཚོགས་ལྔ་མེད་པའི་ཕྱིར་ལུས་ཀྱི་ཚོར་བ་ནི་མེད་དོ་ཞེས་བྱ་བ་སྨོས་སོ། །ཅིའི་ཕྱིར་བསམ་གཏན་གསུམ་པ་ན་དེ་ཡིད་བདེ་བའི་དབང་པོ་མ་ཡིན་ཞེ་ན། དེའི་ཕྱིར་བསམ་གཏན་གསུམ་པ་ན་ནི་དགའ་བའི་འདོད་ཆགས་དང་བྲལ་བའི་ཕྱིར་དེ་བདེ་བའི་དབང་པོ་ཁོ་ན་ཡིན་ཞེས་བྱ་
བ་སྨོས་ཏེ། འདི་ལྟར་མདོ་ལས་དགའ་བའི་འདོད་ཆགས་དང་བྲལ་བ་རྣམས་བཏང་སྙོམས་སུ་གནས་སོ་ཞེས་བྱ་བ་ནས་རྒྱས་པར་དྲན་པ་དང་ལྡན་ཞིང་བདེ་བར་གནས་སོ་ཞེས་བྱ་བ་དང་། བསམ་གཏན་གསུམ་པ་རྫོགས་པར་བྱས་ཏེ་གནས་སོ་ཞེས་བྱ་བའི་བར་གསུངས་སོ། །གལ་ཏེ་
དགའ་བ་ནི་ཡིད་བདེ་བ་ལས་གཞན་ཡིན་ནོ་སྙམ་ན་དེའི་ཕྱིར་དགའ་བ་ནི་ཡིད་བདེ་བ་ཡིན་ནོ་ཞེས་བྱ་བ་སྨོས་སོ། །སེམས་ཀྱི་སིམ་པ་མ་ཡིན་པ། །<ཡད་,ཡིད་>མི་བདེ་བའོ་ཞེས་བྱ་བ་ནི་སེམས་ཀྱི་ཚོར་བ་གནོད་པར་བྱེད་པ་ནི་ཡིད་མི་བདེ་བ་ཡིན་ནོ། །བཏང་སྙོམས་ནི་བར་མའོ་ཞེས་བྱ་བ་ནི་
བཏང་སྙོམས་ཀྱི་དབང་པོ་ནི་ཚོར་བ་བར་མ་གང་ཡིན་པ་སྟེ། སིམ་པ་ཡང་མ་ཡིན་སིམ་པ་མ་ཡིན་པ་ཡང་མ་ཡིན་ནོ་ཞེས་བྱ་བའི་ཐ་ཚིག་གོ། །གཉི་གའི་ཞེས་བྱ་བ་ནི་འདི་ལ་ཡན་ལག་གཉི་ག་ཡོད་པས་ན་གཉི་གའི་སྟེ་ལུས་ཀྱི་དང་སེམས་ཀྱི་ཞེས་བྱ་བའི་ཐ་ཚིག་གོ། །མི་རྟོག་ཕྱིར་ཞེས་བྱ་བ་ནི་མངོན་པར་
སྤྱོད་པའི་རྣམ་པར་རྟོག་པ་མེད་པའི་ཕྱིར་ཞེས་བྱ་བའི་ཐ་ཚིག་གོ། །ཕལ་ཆེར་ཞེས་བྱ་བ་སྨོས་པ་ནི་ཏིང་ངེ་འཛིན་ལས་སྐྱེས་པ་དང་རྣམ་པར་སྨིན་པ་ལས་སྐྱེས་པའི་དགའ་བ་དང་བདེ་བ་ཡོངས་སུ་སྤང་བའི་ཕྱིར་རོ། །ལུས་ཀྱི་ནི་མ་ཡིན་ནོ་ཞེས་བྱ་བ་ནི་ལུས་ཀྱི་བདེ་བ་དང་སྡུག་བསྔལ་ནི་རྣམ་
པར་རྟོག་པས་སྐྱེ་བ་མ་ཡིན་ནོ། །ཅིའི་ཕྱིར་ཞེ་ན། ཡུལ་གྱི་དབང་གིས་ནི་དགྲ་བཅོམ་པ་རྣམས་ལ་ཡང་སྐྱེ་བས་ཞེས་བྱ་བ་སྨོས་ཏེ། ཡུལ་གྱི་དབང་ཁོ་ནས་དགྲ་བཅོམ་པ་སྡུག་པ་དང་མི་སྡུག་པ་རྣམ་པར་རྟོག་པ་སྤངས་པ་རྣམས་ལ་ཡང་ལུས་ཀྱི་བདེ་བ་དང་སྡུག་བསྔལ་བསྐྱེད་པས་སོ། །