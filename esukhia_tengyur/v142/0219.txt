གདོན་མི་ཟ་བར་ལྔ་དང་ལྡན་ནོ་ཞེས་བྱ་བར་སྐབས་དང་སྦྱར་རོ། །ཅིའི་ཕྱིར་ཡིད་བདེ་བ་མིག་ལ་སོགས་པ་ཁོ་ནའི་ནང་དུ་མི་བསྡུ་ཞེ་ན། གནས་གཞན་ནས་འབྱུང་བའི་ཕྱིར་རོ། །འདི་ལྟར་སོགས་པ་ཞེས་བྱ་བའི་སྒྲས་བསྡུས་ན་ནི་འཆོལ་བར་འགྱུར་རོ། །བསམ་
གཏན་གཉིས་པར་སྐྱེས་པ་བསམ་གཏན་གསུམ་པར་མ་ཐོབ་པ་བདེ་བའི་དབང་པོ་གང་དང་ལྡན་པ་ཡིན་ཞེ་ན་ཞེས་བྱ་བ་ནི་བདེ་བའི་དབང་པོ་འདོད་པའི་ཁམས་ན་ནི་རྣམ་པར་ཤེས་པའི་ཚོགས་ལྔ་པ་ཡོད་ལ་བསམ་གཏན་དང་པོ་ན་ནི་རྣམ་པར་ཤེས་པའི་ཚོགས་གསུམ་པ་ཡོད། བསམ་
གཏན་གསུམ་པ་ན་ནི་ཡིད་ཀྱི་ཡོད་དོ། །དེའི་ཕྱིར་བསམ་གཏན་གཉིས་པར་སྐྱེས་པ་བདེ་བའི་དབང་པོ་འོག་མ་དང་ཡང་མི་ལྡན་ནོ། །དེ་ནི་ས་འཕོས་པས་བཏང་བའི་ཕྱིར་རོ། །བསམ་གཏན་གསུམ་པའི་ས་པ་དང་ཡང་མི་ལྡན་ཏེ། དེ་ནི་མ་ཐོབ་པའི་ཕྱིར་རོ་སྙམ་དུ་བསམས་ནས་རྒོལ་
བར་བྱེད་པ་ཡིན་ནོ། །བདེ་བའི་དབང་པོ་གང་དང་ལྡན་ཞེ་ན། བསམ་གཏན་གསུམ་པའི་ཉོན་མོངས་པ་ཅན་དང་ལྡན་ནོ་ཞེས་བྱ་བ་སྨོས་ཏེ། གྲུབ་པའི་མཐའ་ནི་སེམས་ཅན་འོག་མར་སྐྱེས་པ་ཐམས་ཅད་ནི་ས་གོང་མ་པའི་ཉོན་མོངས་པ་ཅན་མ་སྤངས་པ་དང་ལྡན་ནོ་ཞེས་བྱ་བ་ཡིན་ནོ། །དབང་
པོ་ལྷག་མ་འཁྲུལ་པ་ནི་སྔ་མ་བཞིན་དུ་བརྗོད་པར་བྱའོ། །སྡུག་བསྔལ་ལྡན་བདུན་དང་ཞེས་བྱ་བ་ནི་འདི་ནི་འདོད་པའི་ཁམས་སུ་སྐྱེས་པ་ཡིན་ཏེ། དེ་ལྟ་བས་ན་གདོན་མི་ཟ་བར་ལུས་ཀྱི་དབང་པོ་དང་ལྡན་ནོ། །ཚོར་བའི་དབང་པོ་བཞི་དང་ཞེས་བྱ་བ་ནི་ཡིད་མི་བདེ་བ་མ་གཏོགས་པ་དག་དང་
ངོ་། །ཡིད་དང་སྲོག་གི་དབང་པོ་དག་ཀྱང་ཡོད་པས་གདོན་མི་ཟ་བར་དབང་པོ་བདུན་དང་ལྡན་པ་ཡིན་ནོ། །དབང་པོ་ལྷག་མ་འཁྲུལ་པ་ནི་སྔ་མ་བཞིན་དུ་བརྗོད་པར་བྱའོ། །མོའི་དབང་སོགས་ལྡན་བརྒྱད་དང་། །ཞེས་བྱ་བ་ནི་མོ་དང་ཕོ་དང་ཡིད་མི་བདེ་བ་དང་དད་པ་དང་བརྩོན་འགྲུས་དང་དྲན་པ་
དང་ཏིང་ངེ་འཛིན་དང་ཤེས་རབ་དང་ལྡན་པ་ཞེས་བྱ་བའི་ཐ་ཚིག་གོ། །སྲོག་དང་ཡིད་དང་བདེ་བ་དང་སྡུག་བསྔལ་དང་ཡིད་བདེ་བ་དང་བཏང་སྙོམས་ཀྱི་དབང་པོ་རྣམས་ནི་བཤད་ཟིན་པའི་ཕྱིར་ལ། ཀུན་ཤེས་པ་དང་ལྡན་པའི་དབང་པོ་ལ་སོགས་པ་གསུམ་ནི་འཆད་པར་འགྱུར་བའི་ཕྱིར་