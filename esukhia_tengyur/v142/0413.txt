ལ་བྱ་བ་བྱེད་དོ། །གཉིས་པོ་དག་ནི་འགག་པ་ལ་བྱ་བ་བྱེད་ཅེས་འབྱུང་བའི་ཕྱིར་རོ། །རྒྱུ་རྣམས་ཀྱང་ཞེས་བྱ་བ་རྒྱས་པར་འབྱུང་བ་ནི་རྒྱུ་ཡང་སྐྱེད་པར་བྱེད་པ་དང་། སྐྱེད་པར་བྱེད་པ་མ་ཡིན་པ་ཡིན་ཏེ།
དེ་ལྟ་བས་ན་འདུས་མ་བྱས་སྐྱེད་པར་བྱེད་པ་མ་ཡིན་པ་ཡང་མི་སྒྲིབ་པའི་དངོས་པོ་ཙམ་གྱིས་བྱེད་པའི་རྒྱུ་ཉིད་དུ་མི་དགག་པ་མ་ཡིན་ནམ། མདོ་ལས་དམིགས་པའི་རྐྱེན་ཡིན་པར་གསུངས་ཀྱི་ཞེས་བྱ་བ་ནི་རྐྱེན་ནི་བཞི་སྟེ་ཞེས་བྱ་བའི་མདོ་འདི་ལས་སོ། །བཀག་
པ་ནི་མེད་དོ་ཞེས་བྱ་བ་ནི་ཆོས་ཉིད་དང་མི་འགལ་བའི་ཕྱིར་ཉེས་པ་མེད་དོ་སྙམ་དུ་བསམས་པ་ཡིན་ནོ། །མདོ་རྣམས་ཀྱང་ཕལ་ཆེར་ནུབ་ན་ཞེས་བྱ་བ་ནི་ཡང་དག་པར་བསྡུས་པའི་བཞི་པོ་ཉམས་པའི་ཕྱིར་རོ། །འདི་ལ་སློབ་དཔོན་ནི་ཆོས་ཉིད་དང་འགལ་བ་མེད་
པས་འབད་པ་མེད་དེ། འོན་ཀྱང་འདུས་མ་བྱས་ཉིད་ཡོད་པ་ཞིག་ཡིན་ནམ། འོན་ཏེ་མེད་ཅེས་དཔྱོད་པར་ནི་བྱེད་དོ། །འདུས་མ་བྱས་ཐམས་ཅད་ཀྱང་ཞེས་བྱ་བ་ནི་སོ་སོར་བརྟགས་པས་འགོག་པ་འབའ་ཞིག་ཏུ་མ་ཟད་དོ། །གཟུགས་དང་ཚོར་བ་ལ་
སོགས་པ་བཞིན་དུ་ཞེས་བྱ་བ་ལ་སོགས་པ་ཞེས་བྱ་བའི་སྒྲས་ནི་སྒྲ་དང་འདུ་ཤེས་དང་མིག་ལ་སོགས་པ་བསྡུས་ཏེ། མདོ་སྡེ་པ་རྣམས་ན་རེ་ཇི་ལྟར་གཟུགས་ལས་ཚོར་བ་ཡང་དངོས་པོ་གཞན་ཡིན་པ་དང་ཚོར་བ་ལས་ཀྱང་འདུ་ཤེས་དངོས་པོ་གཞན་ཡིན་པ་ནས་
འདུ་བྱེད་རྣམས་ཀྱི་བར་ལས་རྣམ་པར་ཤེས་པ་དངོས་པོ་གཞན་ཡིན་པ་དེ་བཞིན་ཉིད་དུ་འདུས་མ་བྱས་ནི་གཟུགས་ལ་སོགས་པ་ལྔ་ལས་དངོས་པོ་གཞན་དུ་ཡོད་པ་མ་ཡིན་ནོ། །དེའི་ཕྱིར་འདུས་མ་བྱས་ནི་རྫས་སུ་མེད་དོ་ཞེས་ཟེར་རོ། །རེག་བྱ་མེད་པ་ཙམ་
ཞེས་བྱ་བ་ནི་ཐོགས་པ་དང་བཅས་པའི་རྫས་མེད་པ་ཞེས་བྱ་བའི་ཐ་ཚིག་གོ། །མ་རྙེད་ན་ཞེས་བྱ་བ་ནི་མ་རྙེད་པ་ནའོ། །ཕྲ་རྒྱས་དང་སྐྱེ་བ་སྐྱེས་པ་འགགས་ནས་སོ་སོར་བརྟགས་པའི་སྟོབས་ཏེ། ཤེས་རབ་ཀྱི་སྟོབས་ཀྱིས་ཕྲ་རྒྱས་དང་སྐྱེ་བ་གཞན་མི་སྐྱེ་བ་ནི་སོ་