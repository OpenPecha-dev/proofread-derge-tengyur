ཉིད་མ་ཡིན་པའི་ཕྱིར་དང་། སྙོམས་པར་འཇུག་པའི་སྐད་ཅིག་མ་སྔ་མ་མེད་པའི་ཕྱིར་རོ། །མཚུངས་པར་ལྡན་པ་དང་བཅས་པའི་ཞེས་བྱ་བ་ནི་སེམས་ལས་བྱུང་བ་དང་བཅས་པའི་འོ། །དེ་ལྟ་བུའི་མཚན་ཉིད་ཡིན་པའི་ཕྱིར་ཞེས་བྱ་བ་ནི་དམིགས་པར་བྱ་བའི་མཚན་ཉིད་ཡིན་
པའི་ཕྱིར་རོ། །སྐྱེ་མཆེད་དང་རྫས་དང་སྐད་ཅིག་མ་ངེས་པས་ཞེས་བྱ་བ་ནི་སྐྱེ་མཆེད་དང་རྫས་དང་སྐད་ཅིག་མ་ཡིན་ཏེ་དེ་དག་ངེས་པའོ། །དེས་ན་སེམས་དང་སེམས་ལས་བྱུང་བ་འདི་དག་རང་གིས་དམིགས་པ་ལ་ངེས་པ་ཡིན་ནོ། །དཔེར་ན་རེ་ཞིག་མིག་གི་རྣམ་པར་ཤེས་པ་
མཚུངས་པར་ལྡན་པ་དང་བཅས་པ་ནི་དམིགས་པ་གཟུགས་ཀྱི་སྐྱེ་མཆེད་ལ་ངེས་ཀྱི་སྒྲའི་སྐྱེ་མཆེད་ལ་སོགས་པ་ལ་ནི་མ་ཡིན་ཏེ། སྐྱེ་མཆེད་ངེས་པ་ནི་དེ་ལྟ་བུ་ཡིན་ནོ། །སྐྱེ་མཆེད་དེ་ལ་ཡང་རྫས་ངེས་པས་ནི་གཟུགས་སྔོན་པོ་ལ་མིག་གི་རྣམ་པར་ཤེས་པ་མཚུངས་པར་ལྡན་པ་དང་
བཅས་པ་སྔོན་པོ་འཛིན་པར་བྱེད་པ་ཡིན་པར་ངེས་ཀྱི་སེར་པོ་ལ་སོགས་པ་གཞན་ལ་ནི་མ་ཡིན་ནོ། །དམིགས་པ་གཟུགས་སྔོན་པོ་དེ་ལ་ཡང་གཟུགས་སྔོན་པོའི་སྐད་ཅིག་མ་གང་ཞིག་གང་གི་དམིགས་པ་ཡིན་པ་དེ་ནི་དེ་ཁོ་ནའི་ཡིན་གྱི་གཞན་གྱི་ནི་མ་ཡིན་ཏེ། སྐད་ཅིག་མ་ངེས་
པས་ནི་དེ་ལྟ་བུ་ཡིན་ནོ། །དེ་བཞིན་དུ་སྒྲ་ལ་སོགས་པ་ལ་ཡང་རྣ་བ་ལ་སོགས་པའི་རྣམ་པར་ཤེས་པ་མཚུངས་པར་ལྡན་པ་དང་བཅས་པ་ལ་སོགས་པ་སྦྱར་བར་བྱའོ། །ཅི་རྟེན་ངེས་པས་ཀྱང་ངེས་པ་ཞིག་ཡིན་ནམ་ཞེས་བྱ་བ་ནི་ཅི་སེམས་དང་སེམས་ལས་བྱུང་བ་འདི་དག་མིག་ལ་
སོགས་པའི་རྟེན་ངེས་པས་ཀྱང་ངེས་པ་ཞིག་ཡིན་<ན་མ་,ནམ་>ཞེས་བྱ་བ་ཡིན་ནོ། །སྨྲས་པ། དེ་བཞིན་དེ་དེ་ལྟ་ཡིན་ནོ་ཞེས་བྱ་བའི་ཐ་ཚིག་གོ། །རྐྱེན་འདི་ནི་ལྷག་པ་ཡིན་པས་བདག་པོའི་རྐྱེན་ཏོ་ཞེས་བྱ་བ་ནི་རྒྱུའི་རྐྱེན་ལ་སོགས་པ་བས་ཏེ། རྒྱུའི་རྐྱེན་ནི་པོ་ཟོས་ནས་རྒྱུ་སྔར་ཟད་ལ་དམིགས་
པའི་རྐྱེན་ཀྱང་ལྷན་ཅིག་འབྱུང་བ་རྣམས་མ་ཡིན་པས་ལྷག་པ་མ་ཡིན་ནོ། །དམིགས་པའི་རྐྱེན་ཡང་ཆོས་ཐམས་ཅད་ཡིད་ལ་ཞེས་བྱ་བ་ནི་ཡིད་ཀྱི་རྣམ་པར་ཤེས་པ་ལ་ལྟོས་ནས་སོ། །ཡང་ན་ལྷག་པའི་རྐྱེན་ཡིན་ཏེ་ཞེས་བྱ་བ་གོང་དུ་ནི་བདག་པོ་ལྷག་པ་ནི་བདག་པོའི་རྐྱེན་ཡིན་ནོ་ཞེས་