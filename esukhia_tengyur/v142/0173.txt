ལ་ཁྱད་པར་ཅི་ཡོད་ཅེ་ན། ཟ་མ་ནི་རང་བཞིན་གྱིས་མོ་དང་ཕོའི་དབང་པོ་མེད་པ་དག་ཡིན་ནོ། །མ་ནིང་ནི་གནོད་པས་དབང་པོ་ཉམས་པ་དག་ཡིན་ནོ། །འདུལ་བ་ལས་ནི་རང་བཞིན་གྱིས་མ་ནིང་དང་ཕྲག་དོག་ཅན་དང་འཁྱུད་པའི་མ་ནིང་དང་མ་ནིང་ཟླ་ཕྱེད་པ་དང་
བཅས་པའི་མ་ནིང་ཞེས་བྱ་བ་མ་ནིང་ཁོ་ན་ལྔ་འབྱུང་སྟེ། དེ་ལས་རང་བཞིན་གྱིས་མ་ནིང་འབྱུང་བ་ནི་འདིར་ཟ་མ་ཡིན་པར་འདོད་དེ། གང་ཞིག་རང་བཞིན་གྱིས་མཚན་མ་མེད་པ་དེ་ནི་རང་བཞིན་གྱིས་མ་ནིང་ཡིན་ལ། ལྷག་མ་ནི་འདིར་མ་ནིང་དག་ཡིན་པར་འདོད་དེ། རེ་ཞིག་བཅད་
པའི་མ་ནིང་ནི་དབང་པོ་བཅད་པ་ཡིན་པའི་ཕྱིར་དབང་པོ་མ་ཚང་བ་ཡིན་ནོ་ཞེས་བྱ་བར་གསལ་བ་ཉིད་དོ། །མ་ནིང་ཟླ་ཕྱེད་པ་ལ་སོགས་པ་ནི་དབང་པོ་ལས་སུ་མི་རུང་བ་ཉིད་ཀྱིས་དེ་དག་ཉམས་པ་ཁོ་ན་ཡིན་ནོ། །དབང་པོ་ལས་སུ་རུང་བ་ཉིད་ཀྱི་དུས་ན་ཡང་དེ་དག་ཉམས་པ་
ཡིན་ནོ་ཞེས་བྱ་བར་རྣམ་པར་གཞག་པ་ཁོ་ན་སྟེ། དེའི་དབང་པོ་ལས་སུ་རུང་བ་ཉིད་ནི་ཕོའི་དགའ་བའི་ཁྱད་པར་སྐྱེད་པར་བྱེད་པ་མ་ཡིན་པའི་ཕྱིར་དང་། བུ་སྐྱེད་པར་བྱེད་པ་མ་ཡིན་པའི་ཕྱིར་རོ། །འདིར་ཟ་མ་དང་མ་ནིང་ཞེས་བྱ་བ་སོ་སོར་འབྱུང་བ་ནི་དབང་པོ་ཡོད་པའི་
ཕྱིར་སྙམ་དུ་སེམས་པ་བཟློག་པའི་ཕྱིར་རོ། །དེ་ལྟ་མ་ཡིན་ན་འདུལ་བ་བཞིན་དུ་ཆོས་མངོན་པ་འདི་ལས་ཀྱང་མ་ནིང་ཞེས་བྱ་བ་ཁོ་ན་བཏོན་པར་འགྱུར་རོ། །མཚན་གཉིས་པ་རྣམས་ནི་དེ་དག་ཉམས་པ་ཡིན་ཏེ། གནས་ཉམས་པས་ཉམས་པའི་ཕྱིར་དང་བདེ་བ་ཆུང་ངུའི་རྒྱུ་ཉིད་
ཀྱིས་ཉམས་པའི་ཕྱིར་རོ། །གཞན་དག་ན་རེ་ནི་དེ་དག་དང་མི་ལྡན་པ་རྣམས་ནི་ཟ་མ་ཡིན་ལ་དེ་དག་ཉམས་པ་རྣམས་ནི་མ་ནིང་ཡིན་ཏེ། གནོད་པས་ཉམས་པའི་ཕྱིར་རོ། །མཚན་གཉིས་པ་རྣམས་ཀྱང་དེ་དག་ཉམས་པ་ཡིན་ཏེ་གནས་ཉམས་པས་ཉམས་པའི་ཕྱིར་དང་། བདེ་བ་ཆུང་
ངུའི་རྒྱུ་ཉིད་ཀྱིས་ཉམས་པའི་ཕྱིར་རོ་ཞེས་ཟེར་རོ། །དེ་དག་ལ་ནི་སྡོམ་པ་ལ་སོགས་པ་མེད་དོ། །ཟ་མ་མ་ནིང་སྒྲ་མི་སྙན། །མཚན་གཉིས་མ་གཏོགས་མི་རྣམས་ལ། །སྡོམ་མིན་ཞེས་བྱ་བ་དང་། ཟ་མ་སོགས་ལ་མི་འདོད་དོ། །ཕན་དང་ངོ་མཚར་ཆུང་བའི་ཕྱིར། །ཞེས་བྱ་བ་དང་།