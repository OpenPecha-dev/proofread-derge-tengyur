གོ། །ལྷག་མ་དེ་ཡང་གང་ཞེ་ན། ཁམས་སུ་གཏོགས་པ་ཉིད་དང་སེམས་ཅན་དང་སེམས་ཅན་དུ་སྟོན་པ་མ་ཡིན་པ་ཉིད་དང་དགེ་བ་དང་མི་དགེ་བ་དང་ལུང་དུ་མ་བསྟན་པ་ཉིད་དོ། །དེ་ཇི་ལྟར་བཤད་ཟིན་ཅེ་ན། རེ་ཞིག་ཐོབ་པའི་ཁམས་སུ་གཏོགས་པ་ཉིད་ནི། དེར་གཏོགས་རྣམས་ཀྱི་རང་
ཁམས་པ། །ཞེས་འབྱུང་བའི་ཕྱིར་བཤད་ཟིན་ཏོ། །སེམས་ཅན་དུ་སྟོན་པ་ཉིད་ནི་ལྡན་པ་ཞེས་འབྱུང་བའི་ཕྱིར་བཤད་ཟིན་ཏེ། ཐོབ་དང་མ་ཐོབ་རང་རྒྱུད་དུ། །གཏོགས་པ་རྣམས་ཀྱི་ཞེས་འབྱུང་བའི་ཕྱིར་སེམས་ཅན་དུ་བགྲང་བ་མ་ཡིན་པའི་འདུས་བྱས་དང་ནི་ལྡན་པ་མེད་དེ།
ཇི་ལྟར་དགེ་བ་དང་མི་དགེ་བ་དང་ལུང་དུ་མ་བསྟན་པ་ཉིད་བཤད་ཟིན་ཅེ་ན། དགེ་ལ་སོགས་ཀྱི་དགེ་ལ་སོགས། །ཞེས་འབྱུང་བའི་ཕྱིར་རོ། །མཚན་ཉིད་རྣམས་ཀྱི་ཡང་ཁམས་གསུམ་པ་དང་ལྡན་པ་ཉིད་ཡིན་པར། ཐམས་ཅད་འདུས་བྱས་མཚན་ཉིད་དང་། །ཞེས་འབྱུང་བའི་
ཕྱིར་བཤད་ཟིན་ཏོ། །སེམས་ཅན་དུ་སྟོན་པ་ཉིད་ཀྱང་དེ་ཉིད་ཀྱི་ཕྱིར་བཤད་ཟིན་ཏེ། འདུས་བྱས་ཐམས་ཅད་དང་ལྷན་ཅིག་སྐྱེ་བའི་ཕྱིར་རོ། །དེ་ཉིད་ཀྱི་ཕྱིར་དགེ་བ་དང་མི་དགེ་བ་དང་ལུང་དུ་མ་བསྟན་པ་ཉིད་ཀྱང་བཤད་ཟིན་ཏེ། སེམས་ལས་བྱུང་དང་སྡོམ་གཉིས་དང་། །སེམས་དང་
དེ་དག་གི་མཚན་ཉིད། །སེམས་ཀྱི་རྗེས་འབྲང་དུས་དང་ནི། །འབྲས་སོགས་དགེ་ལ་སོགས་པས་སོ། །ཞེས་འབྱུང་བའི་ཕྱིར་རོ། །འདུ་ཤེས་མེད་པའི་སྙོམས་པར་འཇུག་པ་ནི་གཟུགས་ཀྱི་ཁམས་སུ་གཏོགས་པ་ཉིད་ཡིན་པར། བསམ་གཏན་ཐ་མར་ཞེས་འབྱུང་བའི་ཕྱིར་
བཤད་ཟིན་ཏོ། །སེམས་ཅན་སྟོན་པ་ཉིད་ཀྱང་དེ་ཉིད་ཀྱི་ཕྱིར་བཤད་ཟིན་ཏེ། སྐྱེས་ནས་མྱོང་འགྱུར་ཉིད་ཅེས་འབྱུང་བའི་ཕྱིར་རོ། །འགོག་པའི་སྙོམས་པར་འཇུག་པའི་ཡང་གཟུགས་མེད་པའི་ཁམས་སུ་གཏོགས་པ་ཉིད་ཡིན་པར། སྲིད་རྩེ་སྐྱེས་ཞེས་འབྱུང་བའི་ཕྱིར་བཤད་
ཟིན་ཏོ། །དགེ་བ་ཉིད་ཀྱང་དགེ་བ་ཞེས་འབྱུང་བའི་ཕྱིར་བཤད་ཟིན་ཏོ། །སེམས་ཅན་དུ་སྟོན་པ་ཉིད་ཀྱང་དེ་ཉིད་ཀྱི་ཕྱིར་བཤད་ཟིན་ཏེ། དགེ་བ་འདུས་བྱས་ཡིན་པའི་ཕྱིར་རོ། །མི་ལྡན་པ་ནི་ཁམས་གསུམ་དུ་གཏོགས་པ་ཉིད་ཡིན་པར། འདོད་སོགས་གཏོགས་དང་དྲི་མེད་ཀྱིའང་། །