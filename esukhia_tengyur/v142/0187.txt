ལས། ཟག་མེད་ལམ་གྱི་བདེན་པ་དང་། །ཞེས་བྱ་བ་དང་། དེ་གསུམ་ཟག་བཅས་ཟག་པ་མེད། །ལྷག་མ་རྣམས་ནི་ཟག་བཅས་སོ། །ཞེས་འབྱུང་བའི་ཕྱིར་བཤད་ཟིན་མ་ཡིན་ནམ་ཞེ་ན། རྣམ་པའི་བྱེ་བྲག་དེ་ལྟ་བུ་ལ་སོགས་པ་འདི་ནི་བཤད་པ་
བདེན་མོད་ཀྱི་དེ་ནི་སྤྱིའི་ངོ་བོར་བཤད་ཀྱི་བྱེ་བྲག་གི་ངོ་བོར་ནི་མ་ཡིན་ཏེ། དེ་བས་ན་སློབ་མས་བདེ་བླག་ཏུ་རྟོགས་པར་བྱ་བའི་ཕྱིར་རྣམ་པའི་བྱེ་བྲག་དེ་ལྟ་བུ་ལ་སོགས་པ་འདི་ནི་ཚིག་རེ་རེའི་ངོ་བོ་ནས་བརྗོད་དོ་ཞེས་བྱ་བར་ཡང་བརྗོད་དོ་ཞེས་བྱ་བར་ཁོང་དུ་ཆུད་པར་བྱའོ། །དགུ་རྣམ་གཉིས་
ཞེས་བྱ་བ་དོར་བྱ་མི་དགོས་ཏེ། གཅིག་ཏུ་ཟག་པ་དང་བཅས་པ་དང་ཟག་པ་མེད་པའི་ངེས་པར་གཟུང་བ་ཁོ་ནས་དགུ་རྣམ་གཉིས་ཞེས་བྱ་བ་འགྲུབ་པར་འགྱུར་རོ། །གལ་ཏེ་འདི་དག་གཅིག་ཏུ་ཟག་པ་མེད་པ་ཁོ་ནར་གྱུར་པ་ཡིན་ན་ནི་གཅིག་ཏུ་ཟག་པ་མེད་པ་ཀུན་ཤེས་པར་བྱེད་པའི་
དབང་པོ་ལ་སོགས་པའི་ནང་དུ་སྟོན་པར་འགྱུར་རོ། །འོན་ཏེ་གཅིག་ཏུ་ཟག་པ་དང་བཅས་པ་ཡིན་པར་གྱུར་ན་ནི་གཅིག་ཏུ་ཟག་པ་དང་བཅས་པ་གཟུགས་ཅན་གྱི་དབང་པོ་དང་སྲོག་དང་སྡུག་བསྔལ་དང་ཡིད་མི་བདེ་བའི་ནང་དུ་སྟོན་པར་འགྱུར་བ་ཞིག་ན། དེ་ལྟ་ཡང་མ་ཡིན་པས་
དེའི་ཕྱིར་དགུ་རྣམས་གཉིས་ཞེས་བྱ་བ་གྲུབ་པ་ཡིན་ནོ་ཞེ་ན། དེ་ནི་དེ་ལྟ་ཡིན་མོད་ཀྱི་གཞུང་ལུགས་གཞན་བཟློག་པའི་ཕྱིར་ཡང་། དགུ་རྣམ་གཉིས་ཞེས་བྱ་བ་འདི་བརྗོད་དེ། དགུ་ནི་རྣམ་གཉིས་ཁོ་ན་ཡིན་གྱི་ཇི་ལྟར་ཁ་ཅིག་བརྗོད་ཅིང་དེ་གྲུབ་པར་བྱ་བའི་ཕྱིར་ལུང་ཡང་ཁྱེར་ཏེ་འོང་བ་
ལྟ་བུར་ཟག་པ་མེད་པ་དག་ནི་མ་ཡིན་ནོ། །གང་ལ་དབང་པོ་ལྔ་པོ་འདི་དག་ཅེས་བྱ་བ་རྒྱས་པར་འབྱུང་བ་ལ། ཐམས་ཅད་དུ་ཐམས་ཅད་མེད་པ་ཞེས་བྱ་བ་ནི་ཆུང་ངུ་དང་འབྲིང་དང་ཆེན་པོའི་བྱེ་བྲག་གི་རྣམ་པ་ཐམས་ཅད་དུའོ། །ཐམས་ཅད་ཅེས་བྱ་བ་ནི་ལྔ་ཆར་མེད་པ་ཞེས་བྱ་བའི་ཐ་ཚིག་གོ། །
སོ་སོའི་སྐྱེ་བོའི་ཕྱོགས་ལ་གནས་པར་ང་སྨྲའོ་ཞེས་འབྱུང་བའི་ཕྱིར་དོན་གྱིས་ན་འདི་སྐད་དུ་གང་ལ་འདི་དག་ཡོད་པ་དེ་ནི་འཕགས་པ་ཡིན་ནོ་ཞེས་བཤད་པ་ཡིན་ནོ། །སློབ་དཔོན་གྱིས་དེ་དག་ཟག་པ་མེད་པ་ཉིད་ཡིན་པར་བྱ་བའི་སྐབས་སུ་དེ་ནི་ཁུངས་སུ་མི་རུང་སྟེ་ཞེས་བྱ་བ་སྨོས་སོ། །འདི་ལྟ་