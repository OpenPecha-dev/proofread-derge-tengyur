སོར་བརྟགས་པས་འགོག་པ་ཡིན། དེ་ལྟར་ན་ཕྲ་རྒྱས་འགོག་པ་ནི་ཀུན་འབྱུང་བའི་བདེན་པ་འགོག་པ་ཡིན་ནོ། །སྐྱེ་བ་འགོག་པ་ནི་སྡུག་བསྔལ་གྱི་བདེན་པ་འགོག་པ་ཡིན་ནོ་ཞེས་བཤད་པར་འགྱུར་རོ། །ཕུང་པོ་ལྷག་མ་དང་བཅས་པ་དང་། ཕུང་
པོའི་ལྷག་མ་མེད་པའི་མྱ་ངན་ལས་འདས་པ་རྣམ་པར་གཞག་པའི་ཕྱིར་ཡང་གཉི་ག་སྨོས་པ་ཡིན་ནོ། །མདོ་སྡེ་པའི་ལུགས་ཀྱི་ཕྲ་རྒྱས་ནི་གང་དག་ཡིན། དེ་དག་ཀྱང་སྐྱེ་བ་ནི་སོ་སོར་བརྟགས་པའི་སྟོབས་ཀྱིས་ཇི་ལྟར་འགོག་ཅེ་ན། ཕྲ་རྒྱས་ནི་ཕྲ་རྒྱས་དགུ་
བཅུ་རྩ་བརྒྱད་ཀྱི་བག་ཆགས་ཡིན་ཏེ། སྐད་ཅིག་མ་དང་པོ་ལ་ནི་ཕྲ་རྒྱས་གང་གི་གཉེན་པོ་སོ་སོར་བརྟགས་པའི་ལམ་གང་ཡིན་པ་དེ་དང་ཕྲ་རྒྱས་དེ་ལྷན་ཅིག་ཏུ་སྐྱེའོ། །སྐད་ཅིག་མ་གཉིས་པ་ལ་སོགས་པ་ལ་ནི་དེའི་སྟོབས་ཀྱིས་དེ་འགོག་གོ། །དེའི་
སྟོབས་ཁོ་ནས་ཡང་སྲིད་པའི་སྐྱེ་བ་ཉིང་མཚམས་སྦྱོར་བར་མི་བྱེད་པའི་འགོག་པ་ཡང་ཡིན་ནོ། །དཔེར་ན་བར་མ་དོར་འཆི་བའི་རིས་མཐུན་པ་ལྷག་མ་ལྟ་བུའོ་ཞེས་བྱ་བ་རྒྱས་པར་འབྱུང་བ་ལ། རིས་མཐུན་པའི་མི་ལ་སོགས་པའི་མཚན་ཉིད་དམ། ཕུང་པོ་
ལྔའི་མཚན་ཉིད་ཀྱི་བདག་གི་ངོ་བོ་ཡིན་ནོ། །དེའི་ལྷག་མ་ནི་དེའི་མཚན་ཉིད་ཁོ་ནར་སྐྱེ་བ་སྟེ། བར་མ་དོར་འཆི་བའི་རིས་མཐུན་པ་ལྷག་མ་དེ་ཡོངས་སུ་མ་རྫོགས་པ་ཁོ་ནར་རྐྱེན་མ་ཚང་བས་མི་སྐྱེ་བ་གང་ཡིན་པ་དེ་ནི་སོ་སོར་བརྟགས་པ་མ་ཡིན་པས་འགོག་
པ་ཡིན་ནོ། །རྐྱེན་མ་ཚང་བ་ནི་ཡོ་བྱད་ལ་སོགས་པའི་རྐྱེན་མ་ཚོགས་པས་ཕུང་པོའི་ཐ་མ་འཆི་བ་ཞེས་བྱ་བ་རྣམས་རིས་མཐུན་པ་མཚམས་སྦྱོར་བར་མི་ནུས་པ་གང་ཡིན་པའོ། །དེའི་ཕྱིར་དེ་ནི་སོ་སོར་བརྟགས་པས་འགོག་པ་ཡིན་ནོ་ཞེས་བྱ་བ་ནི་ཕུང་པོའི་ལྷག་
མ་དང་བཅས་པའི་མྱ་ངན་ལས་འདས་པའི་དབྱིངས་ཡིན་ནོ། །སྡུག་བསྔལ་མི་སྐྱེ་བ་ཞེས་བྱ་བ་ནི་ཕུང་པོའི་ལྷག་མ་མེད་པ་ཡིན་ནོ། །སོ་སོར་བརྟགས་པ་མ་ཡིན་པས་འགོག་པར་བཤད་པ་གང་ཡིན་པ་སྡུག་བསྔལ་མི་སྐྱེ་བ་དེ་ཡང་སྐྱེ་བའི་རྒྱུ་ཕྲ་རྒྱས་