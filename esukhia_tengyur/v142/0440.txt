སྨིན་སྐྱེས། །ལྷག་དང་དང་པོ་འཕགས་རིམ་བཞིན། །རྣམ་སྨིན་ཀུན་འགྲོ་དེ་གཉིས་དང་། །སྐལ་མཉམ་མ་གཏོགས་ལྷག་ལས་སྐྱེས། །ཞེས་བྱ་བ་སྨོས་ཏེ། རྣམ་སྨིན་ཞེས་བྱ་བ་ནི་རྣམ་པར་སྨིན་པའི་རྒྱུའོ། །ཆོས་ཉོན་མོངས་པ་ཅན་རྣམས་ནི་རྣམ་པར་སྨིན་
པའི་རྒྱུ་མ་གཏོགས་པ་ལྷག་མ་ལྔ་པོ་བྱེད་རྒྱུ་དང་ལྷན་ཅིག་འབྱུང་བ་དང་སྐལ་བ་མཉམ་པ་དང་མཚུངས་པར་ལྡན་པ་དང་ཀུན་དུ་འགྲོ་བ་དག་ལས་ཅི་རིགས་པར་སྐྱེ་སྟེ། རང་གི་ངོ་བོ་མ་གཏོགས་པ་ཆོས་ཐམས་ཅད་ཀྱི་མཚན་ཉིད་ཀྱི་བྱེད་རྒྱུའི་རྒྱུ་དང་། རང་གི་ཚོགས་
ཀྱི་སེམས་ལ་སོགས་པའི་མཚན་ཉིད་ཀྱི་ལྷན་ཅིག་འབྱུང་བའི་རྒྱུ་དང་། རང་གི་རྒྱུད་ཀྱི་ཉོན་མོངས་པ་ཅན་སྔར་བྱུང་བའི་མཚན་ཉིད་ཀྱི་སྐལ་བ་མཉམ་པའི་རྒྱུ་དང་། འདི་ལྟར་དེ་དག་སེམས་དང་སེམས་ལས་བྱུང་བའི་ངོ་བོ་ཉིད་ཡིན་པས་རང་གི་ཚོགས་ཀྱི་སེམས་
དང་སེམས་ལས་བྱུང་བའི་མཚན་ཉིད་ཀྱི་མཚུངས་པར་ལྡན་པའི་རྒྱུ་དང་། འཇིག་ཚོགས་ལ་ལྟ་བ་ལ་སོགས་པ་སྔར་བྱུང་བའི་མཚན་ཉིད་ཀྱི་ཀུན་དུ་འགྲོ་བའི་རྒྱུ་ལས་སྐྱེ་བར་འགྱུར་རོ། །རྣམ་པར་སྨིན་པའི་རྒྱུ་ལས་ནི་མ་ཡིན་ཏེ། རྣམ་པར་སྨིན་པའི་རྒྱུ་ནི་རྣམ་
པར་སྨིན་པའི་འབྲས་བུས་འབྲས་བུ་དང་བཅས་པ་ཡིན་ན། ཆོས་ཉོན་མོངས་པ་ཅན་རྣམས་ནི་རྣམ་པར་སྨིན་པའི་ངོ་བོ་ཉིད་མ་ཡིན་པས་དེ་དག་དེ་ལས་མི་སྐྱེའོ། །རྣམ་པར་སྨིན་པ་ལས་སྐྱེས་པ་རྣམས་ནི་ཀུན་དུ་འགྲོ་བའི་རྒྱུ་མ་གཏོགས་པ་རྒྱུ་དག་ལྷག་མ་ལྔ་པོ་
ཁོ་ན་ལས་སྐྱེའོ། །རྣམ་པར་སྨིན་པ་རྣམས་ཉོན་མོངས་པ་ཅན་མ་ཡིན་པའི་ཕྱིར་ཀུན་དུ་འགྲོ་བའི་རྒྱུ་ལས་ནི་མ་ཡིན་ཏེ། ཀུན་དུ་འགྲོ་བའི་རྒྱུའི་མཚན་ཉིད་ནི། ཀུན་འགྲོ་ཞེས་བྱ་ཉོན་མོངས་ཅན། །རྣམས་ཀྱི་ཞེས་བྱ་བ་བཞིན་ནོ། །རྣམ་པར་སྨིན་པ་ལས་སྐྱེས་པ་
དག་ལོག་པར་ལྟ་བ་ལ་སོགས་པ་ཀུན་དུ་འགྲོ་བ་ལས་སྐྱེ་བར་འགྱུར་མོད་ཀྱི་ཀུན་དུ་འགྲོ་བའི་རྒྱུ་ཡིན་པའི་ཕྱིར་དེ་ལས་སྐྱེ་བ་ནི་མ་ཡིན་ནོ། །འོ་ན་ཅི་ཞེ་ན། རྣམ་པར་སྨིན་པའི་རྒྱུ་ཡིན་ནོ། །ཆོས་ལྷག་མ་རྣམས་ནི་ཞེས་བྱ་བ་རྒྱས་པར་འབྱུང་བ་ནི་ལྷག་མ་རྣམས་