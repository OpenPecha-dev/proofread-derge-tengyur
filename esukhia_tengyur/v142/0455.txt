འདོད་པ་དག་བཞིན་དུ་དངོས་པོ་རྣམས་ཅིག་ཅར་དུ་འབྱུང་བར་འགྱུར་བ་ཉིད་དོ། །འོན་ཏེ་འདོད་པའི་ཁྱད་པར་རྣམ་པ་རྒྱུ་གཞན་ལ་ལྟོས་པ་ཉིད་ཡིན་ན་ནི་ཉེས་པ་སྔ་མ་བཞིན་ནོ། །དེ་ལ་དབང་ཕྱུག་མ་ཡིན་པར་འགྱུར་ཏེ་ཞེས་བྱ་བ་ནི་ཐབས་མེད་པར་དེ་བྱེད་པར་མི་
ནུས་པའི་ཕྱིར་དགའ་བ་དེ་ལ་དབང་ཕྱུག་མ་ཡིན་པར་འགྱུར་ཏེ། དབང་ཕྱུག་གི་དབང་ཕྱུག་ཉིད་ནི་འདིའི་རྒྱུ་གཞན་ལ་མི་ལྟོས་པར་བྱེད་པར་འགྱུར་བ་གང་ཡིན་པ་འདི་ཡིན་ནོ། །གཞན་ལའང་དེ་ཁོ་ན་དང་འདྲའོ་ཞེས་བྱ་བ་ནི་ཇི་ལྟར་དགའ་བ་ལ་དབང་ཕྱུག་མ་ཡིན་པ་དེ་བཞིན་དུ་གཞན་
འཇིག་རྟེན་གསུམ་ཆར་ལ་ཡང་དབང་ཕྱུག་མ་ཡིན་ནོ་ཞེས་བྱ་བར་རྗེས་སུ་དཔག་པའོ། །གལ་ཏེ་ཡང་དབང་ཕྱུག་ཅེས་བྱ་བ་རྒྱས་པར་འབྱུང་བ་ནི་དམྱལ་བ་ལ་སོགས་པར་སྐྱེ་དགུ་ཕྱུང་ན་སྟེ། གལ་ཏེ་སྐྱེ་དགུ་གནོད་པ་མང་པོ་དང་འབྲལ་བ་སྟེ། ནད་ལ་སོགས་པ་གནོད་པ་རྣམ་
པ་མང་པོ་དུ་མ་དག་དང་འབྲེལ་ཞིང་གཙེས་པ་རྣམས་ཕྱུང་ནས་དགའ་བར་འགྱུར་ན་དེ་ལ་ཕྱག་འཚལ་ལོ་ཞེས་བྱ་བའི་ཐ་ཚིག་འདི་ནི་བསྟིང་བ་ཡིན་ནོ། །གང་ཕྱིར་མ་ལུས་སྲེག་པ་དང་། །ཞེས་བྱ་བ་ལ་སོགས་པ་ནི་གང་གི་ཕྱིར་མ་ལུས་པར་སྲེག་པར་བྱེད་པ་དེའི་ཕྱིར་དྲག་པོ་ཞེས་
བྱ་སྟེ། ཐམས་ཅད་ལ་ཡང་དེ་དང་འདྲའོ། །དོན་གཞན་དག་གི་ཞེས་བྱ་བ་ནི་མྱུ་གུ་ལ་སོགས་པ་ལ་ས་བོན་ལ་སོགས་པའི་སྐྱེས་བུའི་བྱེད་པ་མངོན་སུམ་དུ་ནི་སྙོམས་པར་འགྱུར་རོ། །རྒྱུ་རྣམས་ལས་གཞན་གྱི་བྱེད་པ་མི་སྣང་བའི་ཕྱིར་རོ་ཞེས་བྱ་བ་ནི་མིག་དང་གཟུགས་དང་སྣང་བ་
དང་ཡིད་ལ་བྱེད་པ་ལས་མིག་གི་རྣམ་པར་ཤེས་པ་ལ་སོགས་པ་སྐྱེ་བ་དང་། །ས་བོན་དང་། ཞིང་དང་། ཆུ་ལ་སོགས་པ་ལས་མྱུ་གུ་ལ་སོགས་པ་སྐྱེ་བ་ལ་གཞན་གྱི་བྱེད་པ་མི་དམིགས་པའི་ཕྱིར་ཏེ། ཇི་ལྟར་དེ་དག་ཡོད་ན་ཡོད་པའི་ཕྱིར་ལ་དེ་དག་མེད་ན་ཡང་མེད་པའི་ཕྱིར་
མིག་གི་རྣམ་པར་ཤེས་པ་ལ་སོགས་པ་སྐྱེ་བ་མིག་ལ་སོགས་པ་དང་། མྱུ་གུ་ལ་སོགས་པ་སྐྱེ་བ་ལ་ས་བོན་ལ་སོགས་པའི་བྱེད་པ་སྣང་བ་དེ་ལྟ་བུར་མིག་ལ་སོགས་པ་ཡང་ཡོད། ས་བོན་ལ་སོགས་པ་ཡང་ཡོད་ཀྱང་གང་གིས་ན་དེ་ཡང་དེ་དག་སྐྱེ་བ་ལ་བྱེད་པ་ཡིན་པར་རྟོགས་པར་