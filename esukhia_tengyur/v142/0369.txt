ཆོས་ཡིན་ཞེས་བྱ་བའི་ཐ་ཚིག་གོ། །ལྷན་ཅིག་འབྱུང་བའི་ཆོས་དཔེར་ན་འབྱུང་བ་བཞི་དང་སེམས་དང་སེམས་ཀྱི་རྗེས་སུ་འཇུག་པ་རྣམས་དང་མཚན་གཞི་དང་མཚན་ཉིད་རྣམས་ཀྱང་གཅིག་ཡོད་ན་ཐམས་ཅད་ཡོད་ལ་གཅིག་མེད་ན་ཡང་ཐམས་ཅད་མེད་པས་
རྒྱུ་དང་འབྲས་བུའི་དངོས་པོ་རིགས་པ་ཡིན་ནོ། །རེ་ཞིག་ལྷན་ཅིག་འབྱུང་བ་རྣམས་ནི་རུང་ན་ཞེས་བྱ་བ་རྒྱས་པར་འབྱུང་བ་ནི་ལྷན་ཅིག་འབྱུང་བ་རྣམས་ལ་ནི་རྒྱུ་དང་འབྲས་བུའི་དངོས་པོར་འདོད་དེ། དཔེར་ན་མིག་ནི་མིག་གི་རྣམ་པར་ཤེས་པ་དང་ལྷན་ཅིག་སྐྱེ་ཡང་དེ་སྐྱེ་བའི་
རྒྱུར་འགྱུར་བ་ལྟ་བུ་ཡིན་ན། ཕན་ཚུན་དུ་གོ་ཇི་ལྟར་རུང་སྟེ་མིག་གི་རྣམ་པར་ཤེས་པ་ནི་མིག་དེའི་རྒྱུ་ཡིན་ནོ་ཞེ་ན་སྨྲས་པ། ཡོད་དམ་མེད་ན་དེ་དག་དང་ལྡན་པའི་གཏན་ཚིགས་དེ་ཉིད་ཀྱི་ཕྱིར་རོ། །ཡོད་པ་དང་མེད་པའི་ཕྱིར་ཞེས་བྱ་བའི་ཐ་ཚིག་སྟེ། སེམས་པ་ལ་སོགས་པ་ཡོད་
ན་སེམས་ཡོད་པའི་ཕྱིར་དང་མེད་ན་ཡང་མེད་པའི་ཕྱིར་ལ། དེ་དག་ཀྱང་སེམས་ཀྱི་རྒྱུ་ཡིན་ནོ་ཞེས་བྱ་བ་ཡིན་ནོ། །དེ་ལྟ་ན་འོ་ན་ནི་ཞེས་བྱ་བ་རྒྱས་པར་འབྱུང་བ་ནི་གལ་ཏེ་གཅིག་ཡོད་ན་ཐམས་ཅད་ཡོད་ལ་ཐམས་ཅད་ཡོད་ན་ཡང་གཅིག་ཡོད་པས་དེའི་ཕྱིར་ཕན་ཚུན་རྒྱུ་དང་འབྲས་བུའི་དངོས་པོ་
ཡིན་ན་ནི། །འདོད་ན་དབང་པོ་མེད་པ་ཡི། །ཕྲ་རབ་རྡུལ་ཕྲན་རྫས་བརྒྱད་དོ། །ཞེས་འབྱུང་བས་རྒྱུར་བྱས་པའི་གཟུགས་མེད་ན་མི་འབྱུང་བ་གཟུགས་དང་རོ་དང་། དྲི་དང་རེག་བྱའི་ངོ་བོ་ཉིད་ཀྱང་ཕན་ཚུན་དེར་ཐལ་བར་འགྱུར་ཏེ་ཕན་ཚུན་ལྷན་ཅིག་འབྱུང་བའི་རྒྱུ་ཉིད་དུ་ཐལ་པར་འགྱུར་རོ་
ཞེས་བྱ་བའི་ཐ་ཚིག་གོ། །འབྱུང་བ་རྣམས་དང་ཡང་རྒྱུར་བྱས་པའི་གཟུགས་དང་ལྷན་ཅིག་ལྷན་ཅིག་འབྱུང་བའི་རྒྱུ་ཉིད་དུ་ཐལ་བར་འགྱུར་རོ། །སེམས་ཀྱི་མཐུན་པའི་མཚན་ཉིད་ལ་སོགས་པ་ཡང་ཞེས་བྱ་བ་ལ་སོགས་པ་ཞེས་བྱ་བའི་སྒྲས་ནི་སེམས་ཀྱི་རྗེས་སུ་འཇུག་པའི་
མཐུན་པའི་མཚན་ཉིད་རྣམས་ཀྱང་བསྡུའོ། །སེམས་ལ་སོགས་པ་དང་ཞེས་བྱ་བ་འདིར་ཡང་སོགས་པ་ཞེས་བྱ་བའི་སྒྲས་ནི་སེམས་ཀྱི་རྗེས་སུ་འཇུག་པ་དག་དང་ཡང་ཕན་ཚུན་རྒྱུ་ཉིད་དུ་ཐལ་བར་འགྱུར་བར་བསྟན་ཏོ། །སོགས་པ་ཞེས་བྱ་བའི་སྒྲ་འདི་ཉིད་ཀྱིས་ཐོབ་པ་ལྷན་