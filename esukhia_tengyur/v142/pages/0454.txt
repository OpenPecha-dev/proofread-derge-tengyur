འབྱུང་བ་ནི་འདོད་པ་ཐ་དད་པ་དེ་ཡང་དེའི་རྒྱུ་སྟེ། འདོད་པ་ཐ་དད་པ་དེའི་རྒྱུ་དབང་ཕྱུག་ལ་ཐ་དད་པ་མེད་པའི་ཕྱིར་ཅིག་ཅར་འབྱུང་བར་འགྱུར་ཏེ་གཅིག་པའི་ཕྱིར་རོ་ཞེས་བྱ་བའི་ཐ་ཚིག་གོ། །དེའི་ཕྱིར་ཅིག་ཅར་འབྱུང་བར་འགྱུར་རོ་ཞེས་པ་ཉེས་པ་གོང་དུ་བཤད་པ་དེ་ཉིད་དུ་འགྱུར་
རོ། །འོན་ཏེ་དབང་ཕྱུག་ནི་དེ་བསྐྱེད་པར་བྱ་བ་ལ་རྒྱུའི་ཁྱད་པར་ཐ་དད་པ་གཞན་ལ་ཡང་ལྟོས་སོ་སྙམ་དུ་སེམས་ན་དེའི་ཕྱིར་འོན་ཏེ་རྒྱུ་གཞན་ལ་ལྟོས་ན་ནི་ཞེས་བྱ་བ་འདི་རྒྱས་པར་སྨོས་ཏེ། རྒྱུ་དབང་ཕྱུག་ཁོ་ན་ཡིན་པར་མ་ཟད་དོ་ཞེས་བྱ་བར་ཁས་བླངས་ན་ཉེས་པ་དེ་ཉིད་དུ་འགྱུར་རོ། །
དེ་དག་ཀྱང་ཞེས་བྱ་བ་རྒྱས་པར་འབྱུང་བ་ནི་རྒྱུའི་བྱེ་བྲག་དེ་དག་ཀྱང་རིམ་གྱིས་སྐྱེ་བར་འདོད་ན་རྒྱུ་གཞན་གྱི་བྱེ་བྲག་རྣམས་ཀྱང་ཡང་རྒྱུ་གཞན་གྱི་བྱེ་བྲག་ལ་ལྟོས་པའི་ཕྱིར་ཐུག་པ་མེད་པར་ཐལ་བར་འགྱུར་ཏེ། དེ་དག་ཀྱང་རྒྱུ་གཞན་གྱི་བྱེ་བྲག་ལ་ལྟོས་ལ་དེ་དག་ཀྱང་རྒྱུ་གཞན་གྱི་བྱེ་བྲག་
ལ་ལྟོས་པས་མཐའ་ཐུག་པ་མེད་པར་ཐལ་བར་འགྱུར་རོ། །ཤཱཀྱའི་སྲས་པོའི་ལུགས་ཁོ་ན་ཞེས་བྱ་བ་ནི་ཤཱཀྱའི་སྲས་པོའི་ལུགས་འཁོར་བ་ཐོག་མ་མེད་པ་ཞེས་བྱ་བ་འདི་ལས་མ་འདས་པར་འགྱུར་རོ། །ཅིག་ཅར་ཡིན་དུ་ཟིན་ཀྱང་ཞེས་བྱ་བ་རྒྱས་པར་འབྱུང་བ་ནི་ཇི་སྟེ་དབང་
ཕྱུག་གི་འདོད་པ་རྣམས་ཅིག་ཅར་ཡིན་ཡང་འགྲོ་བ་ནི་ཅིག་ཅར་མ་ཡིན་ནོ། །ཅིའི་ཕྱིར་ཞེ་ན། འདོད་པ་ཇི་ལྟ་བར་སྐྱེ་བའི་ཕྱིར་ཏེ། འདོད་པ་གང་གིས་འདི་ནི་ད་ལྟར་སྐྱེ་བར་གྱུར་ཅིག་སྙམ་པ་དེ་ནི་འདོད་པ་དེ་ལས་ད་ལྟར་ཁོ་ན་སྐྱེ་ལ། གང་གིས་ཕྱིས་སྐྱེ་བར་གྱུར་ཅིག་སྙམ་པ་དེ་ནི་
དེ་ལས་ཕྱིས་སྐྱེའོ། །འདི་ནི་ཆེས་ཕྱིས་རྣམ་པ་འདི་ལྟ་བུར་གྱུར་ཅིག་སྙམ་པ་དེ་ནི་དེ་ལས་ཆེས་ཕྱིས་དེ་ཁོ་ན་ལྟ་བུར་སྐྱེ་བར་འགྱུར་རོ་སྙམ་དུ་སེམས་ན། དེ་ནི་མ་ཡིན་ཏེ། དེ་དག་ལ་ཕྱིས་ཁྱད་པར་མེད་པའི་ཕྱིར་རོ། །འདོད་པ་དེ་དག་ལ་ཕྱིས་ཁྱད་པར་འགའ་ཡང་མེད་དེ། ཇི་ལྟར་སྔོན་
རྩོམ་པར་མི་བྱེད་པ་དེ་ཁོ་ན་བཞིན་དུ་ཕྱིས་ཀྱང་རྩོམ་པར་མི་འགྱུར་བའམ། ཇི་ལྟར་ཕྱིས་རྩོམ་པར་མི་བྱེད་པ་ལྟ་བུར་སྔོན་ཡང་དེ་དང་འདྲའོ། །རྣམ་པ་གཅིག་ཏུ་ན་སྐྱེད་པར་བྱེད་པ་གཅིག་ཁོ་ནར་ཟད་ཀྱི་གཞན་ནི་མེད་པས་དེ་དག་ལ་ཁྱད་པར་མེད་དོ། །དེའི་ཕྱིར་དབང་ཕྱུག་གི་