སོགས་པའི་ཆོས་གང་ཞིག་མིག་གི་རྣམ་པར་ཤེས་པ་ལ་སོགས་པ་ཆོས་གང་གི་རྟེན་ཡིན་པ་ཞེས་བྱ་བར་སྦྱར་རོ། །དེ་བཞིན་དུ་དམིགས་པར་ངེས་པ་ནི་གཟུགས་ལ་སོགས་པ་ཆོས་གང་ཞིག་མིག་གི་རྣམ་པར་ཤེས་པ་ལ་སོགས་པ་ཆོས་གང་གི་
དམིགས་པ་ཡིན་པ་ཞེས་བྱ་བར་སྦྱར་ཏེ། དེས་ན་ཆོས་རྣམས་རྒྱུར་ངེས་པའི་ཕྱིར་དུས་གསུམ་ཆར་ཡང་སྐལ་བ་མཉམ་པའི་རྒྱུ་ཡིན་ནོ་སྙམ་པ་ཡིན་ནོ། །བྱེ་བྲག་ཏུ་སྨྲ་བས་ལྷན་ཅིག་འབྱུང་བ་དང་མཚུངས་པར་ལྡན་པའི་རྒྱུ་ལས་དགོངས་པའི་ཕྱིར་ཉེས་པ་མེད་དོ་ཞེས་བསྟན་པའི་
ཕྱིར་སྨྲས་པ། འདིར་རྒྱུ་ནི་མཚུངས་པར་ལྡན་པའི་རྒྱུ་དང་ལྷན་ཅིག་འབྱུང་བའི་རྒྱུ་ཡིན་གྱི་སྐལ་བ་མཉམ་པ་དང་ཀུན་དུ་འགྲོ་བའི་རྒྱུ་དག་ནི་མ་ཡིན་ཏེ། མ་འོངས་པའི་གནས་སྐབས་སུ་རྣམ་པར་མ་བཞག་པའི་ཕྱིར་རོ། །རྣམ་པར་སྨིན་པའི་རྒྱུ་ཡང་མ་ཡིན་ཏེ། མི་གཡོ་བ་
མ་ཡིན་པའི་ལས་ཁ་ཅིག་ཚེ་རབས་གཞན་དུ་ཡང་རྣམ་པར་སྨིན་པ་མི་འབྱིན་པའི་ཕྱིར་རོ། །འབྲས་བུ་ནི་སྐྱེས་བུ་བྱེད་པའི་འབྲས་བུ་དང་བདག་པོའི་འབྲས་བུ་ཡིན་ཏེ། དེ་གཉིས་ནི་ལྷན་ཅིག་འབྱུང་བ་དང་མཚུངས་པར་ལྡན་པའི་རྒྱུ་དག་གི་འབྲས་བུ་ཡིན་པའི་ཕྱིར་རོ། །བྱེ་བྲག་
ཏུ་སྨྲ་བ་རྣམས་ཀྱི་གཞུང་ལུགས་ནི་མ་འོངས་པ་ཡོད་བཞིན་དུ་སྐྱེའོ་ཞེས་བྱ་བ་འདི་ཡིན་ཏེ། དེ་ལྟ་བས་ན་འདི་སྐད་དུ་དེ་ན་མ་འོངས་པའི་གནས་སྐབས་ན་སྐལ་བ་མཉམ་པའི་རྒྱུ་མ་ཡིན་པ་ལས་ད་ལྟར་གྱི་གནས་སྐབས་ན་རྒྱུ་ཡིན་པར་གྱུར་པ་མ་ཡིན་ནམ་ཞེས་ཐལ་བར་སྒྲུབ་སྟེ།
གྱུར་ཞེས་བྱ་བ་ནི་ཐལ་བར་གྱུར་ཞེས་བྱ་བའི་ཐ་ཚིག་གོ། །གནས་སྐབས་ལ་ནི་འདོད་པ་ཁོ་ན་ཡིན་གྱི་རྫས་ལ་ནི་མ་ཡིན་ནོ་ཞེས་བྱ་བ་ནི་སྐལ་བ་མཉམ་པའི་རྒྱུ་ཉིད་ཀྱི་གནས་སྐབས་ནི་སྔོན་མ་བྱུང་བ་ལས་དབྱུང་ངོ་ཞེས་བྱ་བ་ཁོ་ནར་འདོད་ཀྱི་རྫས་ཀྱི་རང་གི་མཚན་ཉིད་ནི་སྔོན་མ་
བྱུང་བ་ལས་དབྱུང་ངོ་ཞེས་བྱ་བར་མ་ཡིན་ནོ། །ཚོགས་པ་ནི་གནས་སྐབས་ཀྱི་འབྲས་བུ་ཅན་ཡིན་གྱི་རྫས་ཀྱི་འབྲས་བུ་ཅན་མ་ཡིན་ནོ་ཞེས་བྱ་བ་ནི་རྒྱུ་དང་རྐྱེན་ཚོགས་པ་ནི་ད་ལྟར་གྱི་གནས་སྐབས་ཀྱི་འབྲས་བུ་ཅན་ཡིན་གྱི་རྫས་ཀྱི་ནི་མ་ཡིན་ཏེ་འདི་ལྟར་ཆོས་དེ་ནི་མ་འོངས་པ་