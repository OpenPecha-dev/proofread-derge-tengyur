ཡུལ་མིན། །ཞེས་འབྱུང་བའི་ཕྱིར་གཟུགས་མེད་པ་ན་སྤྱོད་པའི་སེམས་ཀྱིས་གཟུགས་ཀྱི་ཁམས་ཀྱང་མི་དམིགས་པ་མ་ཡིན་ནམ། ཇི་ལྟར་འདོད་པའི་ཁམས་ཁོ་ན་ནས་གཟུགས་མེད་པའི་ཁམས་དག་རིང་བ་ཡིན་ནོ་ཞེས་བྱ་བ་འདི་བརྗོད་ཅེ་ན། གཟུགས་མེད་པ་ན་
སྤྱོད་པ་དངོས་གཞིའི་སེམས་ཀྱིས་གཟུགས་ཀྱི་ཁམས་ལ་མི་དམིགས་པ་ནི་བདེན་མོད་ཀྱི་འོན་ཀྱང་ནམ་མཁའ་མཐའ་ཡས་སྐྱེ་མཆེད་ཀྱི་ཉེར་བསྡོགས་ཀྱི་སེམས་ཀྱིས་བསམ་གཏན་བཞི་པ་ལ་རགས་པ་ལ་སོགས་པའི་རྣམ་པར་དམིགས་ཏེ། དེའི་ཕྱིར་འདོད་པའི་ཁམས་ནས་
ལྟ་བུར་གཟུགས་ཀྱི་ཁམས་ནས་གཟུགས་མེད་པའི་ཁམས་དག་རིང་བར་རྣམ་པར་མི་གཞག་གོ། །གཉེན་པོ་རིང་བ་ཉིད་ནི་གཟུགས་ཀྱི་ཁམས་ཀྱི་ཇི་ལྟ་བར་གཟུགས་མེད་པའི་ཁམས་དག་འདོད་པའི་ཁམས་ཀྱི་གཉེན་པོ་མ་ཡིན་པ་གང་ཡིན་པ་སྟེ། དེ་ལྟར་ན་རྟེན་དང་། རྣམ་པ་
དང་། དམིགས་པ་དང་། གཉེན་པོ་རིང་བ་ཉིད་དག་གིས་ཀྱང་འདོད་པའི་ཁམས་ནས་གཟུགས་མེད་པའི་ཁམས་དག་རིང་བ་ཡིན་ནོ། །དེ་ལྟ་བས་ན་འདོད་པ་ན་སྤྱོད་པའི་དགེ་བའི་མཇུག་ཐོགས་སུ་གཟུགས་མེད་པ་ན་སྤྱོད་པའི་དགེ་བ་མི་འབྱུང་ངོ་། །སློབ་པ་དང་། མི་སློབ་པའོ་
ཞེས་བྱ་བ་ནི་སྙོམས་པར་འཇུག་པའི་ཚེ་འདོད་པ་ན་སྤྱོད་པའི་དགེ་བ་སྦྱོར་བ་ལས་བྱུང་བའི་མཇུག་ཐོགས་སུ་སློབ་པ་སྔོན་ཐོབ་པ་འབྱུང་སྟེ། མི་སློབ་པ་ཡང་དེ་ཁོ་ན་དང་འདྲའོ། །ཉོན་མོངས་པ་ཅན་གྱི་སྙོམས་པར་འཇུག་པས་གཟིར་བ་ཞེས་བྱ་བ་ནི་རྣལ་འབྱོར་པ་ཉོན་མོངས་པ་ཅན་གྱི་
སྙོམས་པར་འཇུག་པས་གཟིར་བ་ནི་ཉིས་ན་ས་འོག་མའི་དགེ་བ་ཡང་སླའི། གོང་མའི་ཉོན་མོངས་པ་ནི་མ་ཡིན་ནོ་སྙམ་ནས་ས་འོག་མའི་དགེ་བ་ལ་བརྟེན་པའི་ཕྱིར་བསྒྲིབས་ལ་ལུང་དུ་མ་བསྟན་པ་ལས་ཀྱང་དགེ་བའི་སེམས་འབྱུང་ངོ་། །གཟུགས་དང་གཟུགས་མེད་པའི་སེམས་ཐམས་ཅད་
ཀྱི་ཞེས་བྱ་བ་ནི་དགེ་བ་དང་ལུང་དུ་མ་བསྟན་པའི་སེམས་ལ་འཆི་བ་སྲིད་པའི་ཕྱིར་རོ། །དེ་ལས་བཞི་སྟེ་ཞེས་བྱ་བ་ནི་མི་དགེ་བ་ལས་རང་གི་ས་པ་བཞི་ཁོ་ན་སྟེ། མི་དགེ་བ་ནི་ས་གོང་མ་པའི་དགེ་བའི་སྦྱོར་བ་ཉིད་ཡིན་པར་མི་སྲིད་པའི་ཕྱིར་དང་། དེ་མ་སྤངས་པར་ས་གོང་མར་སྐྱེ་བའི་སེམས་མི་