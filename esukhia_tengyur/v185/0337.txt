རྒྱུ་མ་ཡིན་ན་དེའི་ཚེ་ཕྱིན་ཅི་ལོག་ཏུ་ཞེས་བྱ་བ་དངོས་པོ་མེད་པ་ལ་འཇུག་པའི་སྒྲ་ནི་དངོས་མ་ཡིན་པར་འགྱུར་ལ་བུ་ལ་སོགས་པ་ཡོད་མེད་པའི་སྒྲ་འཇུག་པ་ནི་གཙོ་བོ་ཉིད་དུ་མཐོང་བར་འགྱུར་རོ། །འདི་ཉིད་གསལ་བར་བྱེད་པ་ནི་གཞན་དུ་རྒྱུ་མཚན་མེད་པ་ནི་གཙོ་བོ་ལ་སོགས་པ་མེད་པ་
ལ་སྒྲ་འཇུག་པའི་ཉེ་བར་བཏགས་པ་གང་ཡིན་པ་དེའི་རྒྱུ་མཚན་དུ་འགྱུར་རོ། །དེ་མེད་ཀྱང་ཞེས་བྱ་བ་རྒྱུ་མེད་ཀྱང་སྒྲ་ཡོད་པའི་ཕྱིར་རོ། །གལ་ཏེ་རྒྱུ་མཚན་མེད་པར་ཡང་དངོས་པོ་མེད་པ་ལ་སོགས་པ་ལ་སྒྲ་འཇུག་མོད། སྒྲ་ནི་རྒྱུ་མཚན་གྱི་འབྲས་བུ་ཡིན་པའི་ཕྱིར་རོ་ཞེས་དོགས་ན། གང་ཞིག་གང་
མེད་ཀྱང་ཞེས་བྱ་བའོ། །ཅི་སྟེ་སྒྲ་འཇུག་པའི་རྒྱུ་མཚན་ནི་རྒྱུ་ཉིད་མ་ཡིན་ནོ། །དེས་ན་རྒྱུ་ཉིད་བཀག་ཀྱང་རྒྱུ་མཚན་མ་བཀག་པ་ཁོ་ནའོ་ཞེས་དོགས་པ་བསུ་ནས་བརྗོད་པ་ནི། རྒྱུ་མཚན་ནི་རྒྱུ་ཡིན་ནོ་ཞེས་བྱ་བ་སྟེ། རྒྱུ་མཚན་གྱི་སྒྲས་ནི་རྒྱུ་ཉིད་བརྗོད་པ་ཡིན་ནོ་ཞེས་བྱ་བའི་དོན་ཏོ། །དཔེར་ན་སྡེབ་སྦྱོར་བ་
དག་གི་སྡེབ་སྦྱོར་གྱི་དབྱེ་བ་དཔྱིད་ཀྱི་ཐིག་ལེ་དང་། པད་མ་དང་ཕྲེང་ལྡན་མ་ལ་སོགས་པའི་རྣམ་པ་དང་། སྒྲའི་ཆ་སུ་པ་དང་། ཏིང་ང་ལ་སོགས་པ་དང་མིང་དང་བཞིན་དང་རྐྱེན་སོགས་པ་སྟེ་དེ་བཞིན་ནོ། །འདིས་ནི་འདོད་པ་ལ་རག་ལས་པ་ཉིད་བསྟན་པ་ཡིན་ནོ། །ལྡོག་པ་བརྗོད་ནས་རྗེས་སུ་འགྲོ་བ་གསུངས་པ་
ནི། འཇུག་པའི་རྒྱུ་མཚན་མེད་ཀྱང་ཞེས་བྱ་བའོ། །འདི་མ་གྲུབ་པའི་མཐའི་སྨྲ་བས་བརྗོད་པ་ནི་རྒྱུ་མཚན་ལ་ཡང་ཞེས་བྱ་བའོ། །འདིར་གཞན་གྱི་རྒྱུ་མཚན་མེད་ན་ཞེས་བྱ་བ་སྨོས་སོ། །འདི་འགོག་པའི་ནི་མ་ཡིན་ཏེ་ཞེས་བྱ་བའོ། །དེ་ལ་ཞེས་བྱ་བ་ནི་རིགས་མེད་པར་བྲམ་ཟེ་དོན་བྱེད་མི་ནུས་སོ་ཞེས་བྱ་བའི་
གཞལ་བྱ་འདི་ལའོ། །འོན་ཏེ་རིགས་ཚད་མའི་ཡུལ་མ་ཡིན་དུ་ཆུག་པ་དེ་ལྟ་ཡང་དེ་བྲམ་ཟེའི་དོན་བྱ་བ་ལ་ནུས་པ་ཡོད་པས་དེས་དེ་མེད་པར་དེ་དོན་ཇི་ལྟར་འགྱུར་ཞེས་བརྗོད་པ་ནི། རྗེས་སུ་འགྲོ་བ་དང་ཞེས་བྱ་བའོ། །དེ་ལྟ་མ་ཡིན་ན་ཞེས་བྱ་བ་ནི་གལ་ཏེ་རྗེས་སུ་འགྲོ་བ་དང་ལྡོག་པ་མ་མཐོང་བ་ཡང་ནུས་པར་རྟོག་
པ་དེའི་ཚེ། ཕྲེང་བ་འཛིན་པ་ལ་སོགས་རྣམ་པ་ཅི་ལྟར་འདོད་པར་ཡོངས་སུ་རྫོགས་པ་ཉིད་རེ་ཞིག་བརྗོད་པ་ནི། ཡི་གེའི་རིམ་པ་ལ་ནི་ཞེས་བྱ་བའོ། །དེ་ལྟ་མ་ཡིན་ན་ཞེས་བྱ་བ་ནི་གལ་ཏེ་ཡི་གེའི་རིམ་པ་ལ་དེ་ཁོ་ནར་རྒྱུ་མཚན་འགའ་ཞིག་ཡོད་ན་དེའི་ཚེའོ། །འོན་ཏེ་རྒྱུ་མཚན་དེ་ཉིད་བརྡས་གསལ་བར་བྱེད་དོ་ཞེ་ན་མ་ཡིན་