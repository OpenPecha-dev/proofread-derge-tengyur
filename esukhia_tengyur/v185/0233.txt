ཏེ། དེ་ཙམ་གྱིས་ན་རྗེས་སུ་དཔག་པ་ཉིད་ཡིན་ནོ། །སྒོ་གསེབ་ཀྱི་བུ་གའི་ཡུལ་གྱི་ནོར་བུའི་འོད་ཤེས་པས་ཁང་པའི་ཕུག་གི་ཡུལ་ན་ཡོད་པའི་ནོར་བུའི་རང་བཞིན་མ་བཟུང་བའི་ཕྱིར་ན་ཇི་ལྟར་མངོན་སུམ་ཡིན་ཏེ། ཀ་བ་ལ་སོགས་པའི་ཤེས་པ་ནི་འབྱུང་བར་འགྱུར་
བའི་རང་བཞིན་ཤེས་པ་མ་ཡིན་ཡང་དེའི་རང་བཞིན་འཛིན་པའི་ཕྱིར་མངོན་སུམ་ཡིན་ནོ་ཞེས་དོགས་པ་བསུ་བ་ནི་འོན་ཏེ་ཞེས་བྱ་བའོ། །འབྱུང་བར་འགྱུར་བ་ཐོབ་པར་བྱ་བའི་རང་བཞིན་དེ་ལ་བཟུང་ན། ཤེས་པ་དང་ཤེས་བྱའི་རང་བཞིན་དེ་ནམ་གཞན་གྱི་འབྱུང་བར་འགྱུར་བ་ལས་གཞན་
འཛིན་པའི་ཤེས་པ་སྔ་མ་དེ་ནི་གཉི་ག་ལ་ཡང་མཚུངས་པ་ཉིད་དོ། །དེས་ན་གཉི་ག་ལ་ཡང་མངོན་སུམ་ཡིན་པའམ་ཡང་ན་ནི་འགའ་ཡང་མ་ཡིན་ནོ། །དེའི་རང་བཞིན་མ་བཟུང་བ་དེ་ལྟར་ཐོབ་ཅེ་ན། གཉི་ག་ལྟར་ཡང་ཞེས་གསུངས་ཏེ། དེའི་བདག་ཉིད་དམ་དེ་ལས་བྱུང་བའི་འབྲེལ་པ་
ལས་ཀྱང་ངོ་། །དེ་སྐད་དུ་ཡོད་དོ། །དེ་བདག་དེ་ལས་བྱུང་བ་ཡི། །མཐུ་ཡིས་ཞེས་པ་ཚད་མ་ཉིད། །ཅེས་བཤད་ཟིན་ཏོ། །ཐོབ་པར་བྱ་བའི་ཞེས་བྱ་བ་ནི་འཆད་པའོ། །ཇི་ལྟར་ཁྱད་པར་མེད་དེ། གང་གི་ཕྱིར་ནོར་བུ་དང་དེའི་འོད་ལ་ནི་སྣང་བ་ཐ་དད་པ་ཡོད་དོ། །དེས་ན་མིག་སེར་
པོར་ཤེས་པ་བཞིན་དུ་ནོར་བུ་སྣང་བ་ཙམ་ནི་མངོན་སུམ་ལྟར་སྣང་བ་ཡིན་ནོ་ཞེས་དོགས་ན་ནི་ནོར་བུ་སྣང་བ་ནི་ནོར་བུ་ཉིད་དང་ཞེས་གསུངས་སོ། །དེས་ན་ནོར་བུའི་འོད་ལ་ནོར་བུ་སྣང་བ་ཙམ་མ་ཡིན་ཏེ། བདེན་པའི་ནོར་བུའི་སྣང་བ་དང་ཁྱད་པར་མེད་པའི་ཕྱིར་རོ། །གལ་ཏེ་སྣང་བ་ཁྱད་
པར་མེད་ཀྱང་ནོར་བུའི་འོད་ལ་ནོར་བུར་ཤེས་པ་ནི་ཡུལ་ལ་འཁྲུལ་པ་ཡིན་ལ་ནོར་བུའི་ཤེས་པ་ནི་དེ་ལྟ་མ་ཡིན་ནོ་ཞེ་ན། དེ་ལ་ལ་ལར་ནི་ཞེས་གསུངས་སོ། །འཁྲུལ་པ་ཉིད་དུ་ཡང་ཁྱད་པར་ཡོད་པ་མ་ཡིན་ནོ་ཞེས་བྱ་བའི་དོན་ཏོ། །སྤྱིའི་ཞེས་པ་ལས་སྤྱི་ནི་མེ་ཙམ་མོ། །དེའི་རྗེས་སུ་
དཔག་པ་ནི་འདིར་འགའ་ཞིག་ན་མེ་ཡོད་དོ་སྙམ་པའི་ཤེས་པ་སྟེ། དེ་ནི་གཉི་ག་ལ་ཡང་འཁྲུལ་པ་ཡིན་ནོ། །འདིས་ནི་ཚུ་རོལ་མཛེས་པ་ལ་སོགས་པ་གསལ་བ་མ་ཡིན་ནོ་ཞེས་མཇུག་སྡུད་པ་ནི། །དེས་ན་ཞེས་བྱ་བའོ། །ཇི་ལྟར་རིགས་པ་མ་ཡིན་སྙམ་ན། མངོན་སུམ་ཡང་ཞེས་བྱ་