ཉིད་མངོན་སུམ་གྱིས་དམིགས་པའི་ཕྱིར་རོ། །གཞན་ཡང་མངོན་སུམ་གྱིས་ནི་རེ་ཞིག་རྡུལ་ཕྲ་རབ་གང་དུ་དམིགས་པ་མེད་ལ། རྗེས་སུ་དཔག་པ་ཡང་དེ་སྔོན་དུ་འགྲོ་བ་ཅན་དུ་འགྱུར་བ་ཡིན་ན། དེས་ན་ཇི་ལྟར་མངོན་སུམ་མེད་པར་རྗེས་སུ་དཔག་པ་རྡུལ་ཕྲ་རབ་ཀྱི་སྒྲུབ་བྱེད་དུ་
འགྱུར། ཇི་ལྟར་རགས་པ་བུམ་པ་ལ་སོགས་པ་ཕྲ་མོ་ཚོགས་པའི་ཕྱིར་རོ། །གཞན་ཡང་མངོན་དུ་སྐར་ཁུང་གི་ལམ་ནས་ཞུགས་པའི་རྡུལ་ཡང་རགས་པ་ཉིད་ཀྱི་ཕྲ་མོ་བསགས་པའི་རང་བཞིན་ཡིན་ལ། དེའི་མཐའ་ཐུག་པ་གང་ཡིན་པ་དེ་ཡང་རྡུལ་ཕྲ་རབ་ཡིན་ནོ་ཞེས་བྱ་བ་ནི་གཞན་
གྱིས་བསམས་པའོ། །འདི་ལ་ལན་ནི་འདི་ཞེས་བྱ་བའོ། །ཡོངས་སུ་མཐོང་བའི་ཕྲ་མོ་ཅི་ཙམ་དེ་སྲིད་ཙམ་ཞིག་བརྟག་པར་བྱ་བ་ཡིན་པ། དེ་ལྟ་ན་རྡུལ་ཕྲ་རབ་མི་འགྲུབ་པོ་ཞེས་དགོངས་པའོ། །གཞན་ཡང་ཞེས་བྱ་བ་ལ་སོགས་པས་ཀྱང་འཁྲུལ་པ་ཉིད་བརྗོད་པ་ཡིན་ནོ། །འོན་ཀྱང་
འདི་ལ་ཉེས་པ་ལྷག་པར་བརྗོད་པར་བྱ་བ་ཡིན་ནོ་ཞེས་སྡུད་པས་གཞན་ཡང་ཞེས་སྨོས་པར་ཟད་དོ། །དོན་དང་མྱོང་བ་རྣམས་ཀྱང་ཞེས་བྱ་བ་ལ། བུམ་པ་ལ་སོགས་པ་རིགས་མཐུན་པའི་དོན་ཡང་ཕན་ཚུན་རིགས་པར་འགྱུར་ལ་དེ་བཞིན་དུ་རྒྱུད་ཐ་དད་པ་ལ་ཡོད་པའི་སྔོན་པོའི་ཡུལ་ཅན་གྱི་
མྱོང་བ་རྣམས་ཀྱང་ངོ་། །དེ་ཉིད་གསལ་བར་བྱེད་པ་ནི་རྒྱུད་གཞན་གྱི་ཞེས་བྱ་བའོ། །དེ་ལྟ་མ་ཡིན་ཞེས་བྱ་བ་ནི་གལ་ཏེ་རྣམ་པ་དེ་དེ་མ་ཐག་ཉིད་ལས་སྐྱེས་པ་ཡིན་ལ་དེའི་ཚེའོ། །དེ་ཞེས་བྱ་བ་ནི་དེ་མ་ཐག་པའོ། །རྩོད་པ་འདི་ལ་གཞན་དག་གི་ལན་སུན་དབྱུང་བའི་ཕྱིར་<འགེད་,འགོད་>པ་ནི་གཞན་
དག་ཅེས་བྱ་བའོ། །དེ་ལྟ་བུ་ཉིད་དུ་ཤེས་པ་ཡང་ཡིན་ནོ་ཞེས་བྱ་བ་ནི། འཇིག་རྟེན་ན་ཡང་དེ་ལྟར་རྟོགས་པ་ཡིན་ནོ་ཞེས་བྱ་བའི་དོན་ཏོ། །དེ་ཉིད་སྟོན་པ་ནི་འདི་ལྟར་ཞེས་བྱ་བའོ། །ཇི་ལྟར་ཕྱིའི་དོན་དུ་སྨྲ་བའི་ལྟར་ན་སྔོན་པོའི་རྣམ་པ་མྱོང་བ་ཉིད་སྔོན་པོ་མྱོང་བ་ཡིན་པ་བཞིན་དུ་སྔོན་པོའི་རྣམ་
པ་དྲན་པ་ཡིན་གྱི་གཞན་ནི་མ་ཡིན་ནོ་ཞེས་དགོངས་པའོ། །དྲན་པ་འདི་ལས་དངོས་སུ་དོན་མཐོང་བ་ནི་མེད་དོ། །དེ་ལྟར་གཞན་གྱི་ལན་སུན་དབྱུང་ནས་རང་ཉིད་ཀྱི་བརྗོད་པ་ཞེས་བྱ་བའོ། །འདི་ལྟར་དང་པོ་ནི་སྔོན་ཉམས་སུ་མྱོང་བར་འགྱུར་ལ་ཕྱིས་སྔོན་པོ་གོམས་པའི་མཐའ་ཐུག་པ་ན། སྔོན་པོ་