ཞེས་སྨྲས་སོ། །བདེན་པ་དེ་ལ་བསྟན་པ་ཡོད་པའི་ཕྱིར་གཞན་མེད་པ་ལ་བཟློག་པ་འཁྲུལ་པར་འགྱུར་བ་ཡིན་ནོ། །འདི་ཉིད་གཞུང་འཛུགས་པ་ནི་གནོད་བྱེད་ཅེས་བྱ་བའོ། །གལ་ཏེ་དམིགས་པ་དང་བཅས་པ་དེ་ལས་བཟློག་པ་བདེན་པ་ཉིད་བྱེད་པའི་གནོད་པར་བྱེད་པ་མེད་པ་ཉིད་ཡིན་
ན་དེའི་ཚེ་བཟློག་པར་དམིགས་པ་དང་བཅས་པ་ཉིད་མེད་པའི་ངོ་བོར་གང་གིས་རྟོགས་པར་བྱེད་ཅེ་ན། གྲུབ་པའི་མཐའ་ལས་འདི་ལ་ཞེས་གསུངས་སོ། །གལ་ཏེ་བཟློག་པ་རིག་གམ་དེ་ལྟར་མ་ཡིན་ཡང་རུང་སྟེ། དེ་ལྟ་ན་ཡང་དངོས་པོ་མེད་པ་ངེས་པར་ཇི་ལྟར་འགྱུར། བུམ་པའི་ཤེས་པ་ཡོད་པ་ན་གང་གི་
ཚེ་སྣམ་བུའི་ཤེས་པ་སྐྱེས་པ་དེའི་ཚེ་ཡང་བུམ་པ་མེད་པར་ངེས་པར་འགྱུར་རོ། །འོན་ཏེ་མེད་པར་ངེས་པ་མི་དམིགས་པས་བྱས་པ་ཡིན་ན་འོ་ན་གནོད་པར་བྱེད་པ་གཞན་གྱིས་ཅི་བྱ། ཕ་རོལ་གྱིས་སྨྲས་པ་ནི་བཟློག་པ་དམིགས་པ་གང་ཡིན་པ་དེ་ཉིད་དམིགས་པ་མི་གྲུབ་པ་ཡིན་ནོ་ཞེ་ན། དེ་ལྟ་ན་འོ་
ན་རང་རིག་པ་ཙམ་དུ་འགྱུར་ཏེ། རྒྱུ་དེའི་ཕྱིར་ན་ཕྱི་རོལ་རིག་པ་མེད་པར་འགྱུར་རོ། །དེ་ནི་ཞེས་བྱ་བ་ནི་དམིགས་པའོ། །འདི་ལ་ཡང་ཞེས་བྱ་བ་ནི་དམིགས་པས་བཅས་པ་ལ་ཡང་ངོ་། །དེ་ལྟ་མ་ཡིན་ན་ཞེས་བྱ་བ་ནི་ལྡན་པའི་དོན་བསྒྲུབ་པར་ཡིན་ན་དམིགས་པ་མེད་པ་བསྒྲུབ་བྱར་མི་འགྱུར་རོ། །
གང་གིས་ཞེས་བྱ་བ་ནི་སངས་རྒྱས་པས་སོ། །ཇི་ལྟར་དེ་ཉིད་ཅེས་བྱ་བ་ནི་ལྡན་པའི་དོན་ཉིད་དོ། །གལ་ཏེ་སངས་རྒྱས་པ་ལྡན་པའི་དོན་བསྒྲུབ་བྱར་མི་འདོད་མོད། དེ་ལྟ་ཡང་རིག་པ་དེ་ཉིད་བསྒྲུབ་བྱར་འགྱུར་རོ་ཞེ་ན། འདོད་པ་ཞེས་བྱ་བའོ། །དེ་ལྟ་བུ་ཞེས་བྱ་བ་ནི་ལྡན་པའི་དོན་མེད་དེའོ། །དེ་ལྟར་
རེ་ཞིག་ལྡན་པའི་དོན་མེད་པ་ཉིད་བསྒྲུབ་པར་བྱ་བ་ཡིན་ཞེས་ཁས་བླངས་ནས་བརྗོད་པ་ནི། དངོས་པོ་མེད་པ་དང་ཞེས་བྱ་བ་སྟེ། དམིགས་པའི་དངོས་པོ་མེད་པ་དང་ལྡན་པར་རོ། །གལ་ཏེ་དོན་དམ་པའི་དོན་བསྒྲུབ་པར་བྱ་བ་མ་ཡིན་ནམ། དངོས་པོ་མེད་པ་དང་ལྡན་པ་ནི་དོན་དམ་པ་མ་ཡིན་ཏེ།
<ཁྱད་,ཁྱེད་>ཀྱི་ལྟ་བ་ལ་དོན་དམ་པའི་དངོས་པོ་མེད་པའི་ཕྱིར་རོ། །དེས་ན་ཇི་ལྟར་དངོས་པོ་མེད་པ་དང་ལྡན་པ་བསྒྲུབ་བྱ་ཡིན་ནམ་སྙམ་ན་དོན་དམ་པར་ཞེས་བྱ་བའོ། །དོན་དམ་པའི་ལྡན་པའི་དོན་ཉིད་བསྒྲུབ་པར་བྱ་བ་ཡིན་ནོ་ཞེས་བྱ་བའི་དོན་འདི་ལ་ནི་ཚད་ཅི་ཡང་མེད་དོ། །གལ་ཏེ་རྟོག་པ་ལ་ཡང་