གནོད་པར་ཐལ་ལོ། །ལྟ་ཡིན་དང་ཞེས་བྱ་བ་ནི་དེ་ཁོ་ན་ཉིད་འགའ་ཡང་མེད་ནའོ། །དེ་ཕྱིར་ཞེས་བྱ་བ་ནི་བཅིངས་པ་དང་ཐར་པ་མེད་པའི་ཕྱིར། ཐར་པའི་འབད་པ་ལ་བསྒོམ་པ་ལ་སོགས་པ་གང་ཡིན་པ་དེ་འབྲས་བུ་མེད་པར་ཁས་ལེན་ནོ་ཞེ་ན། ད་ནི་གྲུབ་པའི་མཐའ་སྨྲ་བས་དེ་ནི་ཞེས་
གསུངས་སོ། །འདོད་ཆགས་ཀྱི་སྒྲས་ནི་མི་འདོད་པ་གཟུང་ངོ་། །དེ་ནི་ཞེས་བྱ་བ་ནི་འཁོར་བའོ། །དངོས་པོ་གང་ལ་སྐྱེས་བུ་གང་གིས་དེ་ཉིད་ཀྱི་བློ་ཡོད་པ་དེ་ནི་དེ་ལ་འཇུག་གོ། །ཇི་ལྟར་འཇིག་རྟེན་ལ་འཇུག་པ་དེ་བཞིན་དུ་བཅོམ་ལྡན་འདས་ཀྱང་གླང་པོའི་གཟིགས་ཚུལ་དུ་མཛད་ནས་དངོས་པོ་དེ་
དང་དེ་ཉེ་བར་སྟོན་པ་ཡིན་ནམ་ཅི་སྟེ་སྟོན་པ་ཁོ་ནའོ། །དེར་ཞེས་བྱ་བ་བཅོམ་ལྡན་འདས་ཀྱིས་ཉེ་བར་བསྟན་པའི་དངོས་པོ་ལའོ། །དེས་དེའི་བསམ་པས་ཞེས་བྱ་བ་འཁོར་བའི་སྐྱེ་བོའོ་བསམ་པས་གསུངས་པའི་མདོ་སྡེ་དག་གིས་སོ། །འཇིག་རྟེན་ཀུན་གྱི་གྲགས་པས་ཀྱང་། །ཞེས་གང་བརྗོད་པ་དེ་ལ་
བརྗོད་པ་ནི། དེ་ལ་ནི་དེ་ཉིད་མ་རིག་པ་ལ་ནི་དམིགས་པ་ཐམས་ཅད་དང་བྲལ་བ་མ་བསྟན་ཏོ། །དེ་ལ་ནི་དེ་ཉིད་མ་རིག་པ་ལའོ། །དམིགས་པ་ཐམས་ཅད་མེད་ཀྱང་ངོ་། །སྐྱོན་མེད་པ་ཉིད་སྟོན་ན་ནི་དེའི་ཞེས་བྱ་བ་ནི་དམིགས་པ་མེད་པའི་སྒྲུབ་བྱེད་ཀྱི་རྗེས་སུ་དཔག་པ་ཉིད་དམིགས་པ་མེད་པས་དམིགས་
པ་མེད་པའི་རྗེས་སུ་དཔག་པ་དེ་ལས་དམིགས་པ་མེད་པ་ཉིད་དེ་མ་འགྲུབ་པོ་ཞེ་ན། འདི་ལ་བརྗོད་པ་ནི་སླུ་མེད་ཅེས་བྱ་བའོ། །དམིགས་པ་ཡོད་པ་ཉིད་ནི་བསྒྲུབ་པར་བྱ་བ་ཡིན་ན། དེས་ན་སྒྲུབ་པར་བྱེད་པས་བསྐྱེད་པའི་ཤེས་པ་དེ་ནི་ཆོས་མཐུན་པ་ཅན་དཔེ་ཞེས་བྱ་བ་མཐུན་པའི་ཕྱོགས་ཡིན་པའི་ཕྱིར་རོ། །
དེ་ལྟར་ཡིན་དང་དེ་ལས་གཞན་པའི་དམ་བཅའ་བ་ལོག་པ་ཉིད་ཡིན་པར་འདོད་པ་ཁོ་ནའོ། །དེས་ན་ལོག་པ་ཞེས་བྱ་བ་ནི་གཞན་གྱིས་ཤེས་པའི་ལོག་པ་སྔོན་དུ་འགྲོ་བ་ཅན་གྱི་སྐྱོན་གྱིས་སོ། །ཇི་ལྟར་ན་ཐུག་པ་མེད་པར་མི་འགྱུར་སྙམ་ན། དེ་ལས་གཞན་པ་ཞེས་གསུངས་སོ། །མི་སླུ་བའི་ཤེས་པ་
ཡང་དམིགས་པ་མེད་པ་ཇི་ལྟར་ཡིན་སྙམ་ན། སླུ་བ་མེད་པ་ཞེས་གསུངས་སོ། །གལ་ཏེ་རྨི་ལམ་ལ་སོགས་པ་ལ་གནོད་པའི་བློ་དམིགས་པ་དང་བཅས་པ་ཉིད་ཡིན་ན། རྨི་ལམ་ལ་སོགས་པ་དང་དམིགས་པ་མེད་པར་བསྒྲུབ་པའི་སྐབས་ཀྱི་མཐུན་ཕྱོགས་ཉིད་དུ་འགྱུར་བ་གལ་ཏེ་གནོད་པའི་བློ་