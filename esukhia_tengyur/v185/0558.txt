འགྱུར་ཏེ། དཔེར་ན་སྐྱེས་བུ་འཁྱམ་པོ་<སྒྲམ་,སྒྲོམ་>དུ་ཕྱིན་ནས་བརྟན་པར་འགྱུར་བ་བཞིན་ནོ། །རྒྱུ་དེས་ན་བུམ་པ་ལ་སོགས་པ་དེ་ནི་དམིགས་པ་ཡིན་ནོ་ཞེས་རྣམ་པར་གཞག་པ་ཡིན་ནོ། །འཁྱམ་པ་ཉིད་ཡོངས་སུ་གཏོད་པ་གང་ཡིན་པ་དེའི་རྒྱུ་མཚན་གྱིས་དོན་གྱི་དམིགས་པ་ཉིད་དུ་རྣམ་པར་
འཇོག་གོ། །འདི་ལ་གཞན་གྱིས་གལ་ཏེ་ཞེས་སྨྲས་ཏེ། དེ་ལྟར་ཐ་སྙད་བྱེད་པའི་དེ་ཁོ་ན་ཉིད་ཅི་སྟེ་མ་ཡིན་སྙམ་ན། མ་ཡིན་ཞེས་གསུངས་ཏེ་བཤད་ཟིན་པའི་མཚན་ཉིད་ཅན་གྱི་དོན་འདི་ནི་མངོན་སུམ་དང་། རྗེས་དཔག་དག་གིས་མ་རྟོགས་པའི་རྒྱུ་ཡིན་ན། དངོས་པོ་ཉིད་མ་ཡིན་ནོ། །
ཅིའི་ཕྱིར་ཞེ་ན་ཞེས་བྱ་བ་ནི་གཞན་གྱིས་དྲི་བའོ། །དེ་ལ་ཞེས་བྱ་བ་ལྐོག་ཏུ་གྱུར་པའི་དམིགས་པའོ། །དངོས་པོ་དུ་བ་ལ་སོགས་པ་མེ་དང་འབྲེལ་པ་འགྲུབ་ཅིང་དངོས་པོ་དེ་ལས་ནའོ། །དེའི་ཕྱིར་ཞེས་བྱ་བ་རྗེས་སུ་དཔག་པ་དངོས་པོ་གོ་བར་བྱེད་པའི་ཕྱིར་རོ། །དེ་ལས་ཞེས་བྱ་བ་ནི་
མངོན་སུམ་དང་བཅས་པ་ཉིད་ལས་སོ། །དེ་ལས་ཞེས་བྱ་བ་ནི་རྗེས་སུ་དཔག་པ་ལས་སོ། །དངོས་པོ་ཞེས་བྱ་བ་ནི་ཕྱིའི་དོན་ཏོ། །མངོན་སུམ་དང་རྗེས་སུ་དཔག་པའི་ཚད་མས་ཕྱིའི་དངོས་པོའི་རང་བཞིན་ཡོངས་སུ་མ་ཤེས་པའི་རྒྱུས་ན་ཁས་བླངས་འབའ་ཞིག་ཡིན་ནོ། །སྔར་གསུངས་
སོ། །རྣམ་པར་རྟོག་པ་སྔ་མ་དང་སྔ་མ་ཡོད་པའི་ཕྱིར་རོ་ཞེས་བྱ་བའི་དོན་ཏོ། །རྟོག་པ་དེ་ཞེས་བྱ་བ་རྟོག་པ་སྔ་མ་སྔ་མའི་རྗེས་སུ་འབྲངས་ནས་ཁྱད་པར་ཕྱི་རོལ་དམིགས་པ་མེད་པ་དང་། ཁྱད་པར་ཅན་ཤེས་པ་དེ་གཉིས་ཀྱི་དངོས་པོ་ནི་དེ་ཉིད་ནི་སྔར་ངས་བསྟན་ཅིང་ཁྱེད་ཀྱིས་ཀྱང་རྟོག་པ་ཇི་
ལྟར་ཞེ་ན། དངོས་པོ་དེའི་རང་བཞིན་བརྟགས་པ་སྟེ། རྣམ་པར་རྟོག་པ་གང་ཡིན་པ་དེ་མ་བྱས་པ་ཡིན་ནོ། །ཡང་ཕྱིས་རྣམ་པར་དཔྱད་ཅིང་བརྟགས་ན་ཇི་ལྟར་ན། ཕྱི་རོལ་དེ་རྣམ་པ་དེས་ན་གལ་ཏེ་རིག་པའི་མཚན་ཉིད་ཀྱིས་རྣམ་པར་དཔྱད་ནས་ཕྱི་རོལ་དེ་མེད་པ་ཉིད་དོ། །ཕྱི་རོལ་མེད་པ་
འདིར་སྐྱོན་ཅི་ཡོད་དེ་མེད་པ་ཁོ་ནའོ། །འདི་ལ་གཞན་གྱིས་གལ་ཏེ་ཞེས་སྨྲས་སོ། །སྔ་ཕྱི་ཤེས་པ་བདག་ཅག་ཅེས་བྱ་བ་ནི་སྔ་ཕྱིའི་དོན་ཡོད་ཅེས་རྟོག་པ་དང་ཕྱི་རོལ་མེད་ཅེས་ཕྱིས་རྟོགས་པ་སྟེ། ཤེས་པ་དེ་དག་ཕན་ཚུན་གནོད་བྱ་གནོད་བྱེད་ཡིན་ཞེ་ན། འདི་ལ་བརྗོད་པ་ནི་རང་ཉིད་རྟོགས་ན་ཞེས་