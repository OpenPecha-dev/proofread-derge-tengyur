ན་རྣམ་པ་དེ་ནི་ཞེས་གསུངས་ཏེ། རྨི་ལམ་དུ་མཐོང་བའི་སྔོན་པོ་ལ་སོགས་པའི་རྣམ་པ་ནི་བདེན་པའི་སྔོན་པོ་ལ་སོགས་པ་དང་མི་མཐུན་པའི་ཕྱིར་རོ། །མི་མཐུན་པ་ཉིད་སྟོན་པ་ནི། བཟློག་པའི་ཕྱིར་རོ་ཞེས་བྱ་བ་ནི་ཐོགས་པ་མེད་པ་ཉིད་ཡོད་པའི་ཕྱིར་རོ། །ཅིའི་ཕྱིར་ཞེ་ན། དེ་ལྟར་ལ་ཡང་ཞེས་བྱ་
བ་སྟེ། རྣམ་པ་དེས་སོ། །རེག་པར་ཞེས་བྱ་བ་ནི་བཅད་པར་རོ། །དེ་ཉིད་དུ་བདེན་པའི་གླང་པོའི་ཁྱུ་ཡོད་པས་ན་དེ་མཐོང་བ་ཡིན་ནོ་སྙམ་ན། གང་གིས་ཞེས་གསུངས་སོ། །འོ་ན་ཕྱི་རོལ་ན་འདུག་པ་མཐོང་བ་ཡིན་ནོ་སྙམ་ན། བཅད་པའི་ནང་ནས་ཞེས་གསུངས་སོ། །གང་གི་ཕྱི་རོལ་ན་འདུག་པ་
མཐོང་བར་འགྱུར་བ་སྒོ་བཅད་པའི་ནང་ནས་སྐྱེས་བུ་ཕྱིར་འགྲོ་བ་ནི་ནུས་པ་མ་ཡིན་ནོ། །དེས་ན་རྨི་ལམ་དུ་མཐོང་བ་ནི་ཕྱི་རོལ་དང་མི་མཐུན་པ་ཉིད་ཡིན་ནོ། །ཕྱིའི་འབྲས་བུ་མ་མཐོང་བའི་ཕྱིར་ཡང་དེ་དང་མི་འདྲ་བ་ཉིད་དུ་བརྗོད་པ་ནི་གླང་པོའི་ཁྱུའི་འབྲས་བུ་ཞེས་བྱ་བའོ། །འོན་ཏེ་ཇི་ལྟར་ཤིང་བཅད་པ་ལ་
སོགས་པ་མེད་པ་དེ་ལྟར་དེའི་རང་བཞིན་ནོ་ཞེ་ན། མེའི་འབྲས་བུ་ཞེས་གསུངས་སོ། །གླང་པོའི་ཁྱུའི་རང་བཞིན་དེ་འདྲ་བ་ཡིན་ཡང་མེའི་རང་བཞིན་ནི་དེ་འདྲ་བ་མ་ཡིན་ཏེ། སྲེད་པར་མི་ནུས་པ་ནི་མེ་མ་ཡིན་པའི་ཕྱིར་རོ། །དེས་ན་གལ་ཏེ་རྨི་ལམ་དུ་རྟོགས་པའི་མེ་བདེན་པ་ཉིད་ཡིན་ན་དེའི་འབྲས་བུ་ཚིག་
པ་ལ་སོགས་པས་སད་པའི་གནས་སྐབས་སུ་ཡང་མཐོང་བར་འགྱུར་རོ། །དེ་ལྟར་ཡང་མ་ཡིན་ཏེ་དེས་ན་རྨི་ལམ་དུ་མཐོང་བ་ནི་བདེན་པའི་སྔོན་པོ་ལ་སོགས་པ་ལས་ཕྱིན་ཅི་ལོག་ཏུ་གྱུར་པ་ཡིན་ནོ། །རྨི་ལམ་དུ་མཐོང་བ་མི་མཐུན་པ་ཡིན་ཡང་ཕྱི་རོལ་ཉིད་དུ་དོགས་པ་བསུ་བ་ནི། གལ་ཏེ་ཞེས་བྱ་བའོ། །
དེ་ལྟར་ཡིན་ན་ཞེས་བྱ་བ་ནི་ལན་ཏེ། ཕྱི་རོལ་ཉིད་ཡིན་ནའོ། །ཤེས་པ་ལས་ཐ་མི་དད་པ་ནི་ཐམས་ཅད་ཀྱིས་མི་མཐོང་བར་འཐད་ཀྱི་ཐ་དད་ན་གོ་ཇི་ལྟར་དེས་ན་སད་པ་ཐམས་ཅད་དང་གཞན་གྱིས་ཀྱང་མཐོང་བར་འགྱུར་རོ། །གཞན་གྱིས་དེ་ལ་ཞེས་སྨྲས་ཏེ། སད་པ་དེ་ལ་དེ་འདྲ་བའི་ཚོགས་པ་མེད་
པའི་ཕྱིར་མ་མཐོང་བ་ཡིན་ནོ་ཞེས་བྱ་བ་ནི་སྐབས་ཡིན་ནོ། །གང་ཞིག་མ་ཚང་བ་མཐོང་བའི་ཚོགས་པ་དེ་གང་ཡིན་ཞེ་ན། གཉིད་ཚོགས་པ་ཅན་ཞེས་བྱ་བའོ། །གྲུབ་པའི་མཐའ་སྨྲ་བས་གལ་ཏེ་ཞེས་གསུངས་སོ། །ཐལ་བ་ལས་བཟློག་པ་ནི་དེ་ལྟར་ནི་མ་ཡིན་ཏེ་ཞེས་བྱ་བའོ། །ཅིའི་ཕྱིར་