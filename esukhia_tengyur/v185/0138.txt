ལམ་དུ་ནི་ཤི་བ་ཡང་མཐོང་བའི་ཕྱིར་རོ། །དེ་ཉིད་ཀྱི་ཕྱིར་ཞེས་བྱ་བ་ནི་དོགས་པ་བསུ་བ་སྟེ། དེའི་དུས་ན་མེད་པ་ཉིད་ཀྱི་ཕྱིར་རོ། །གཅིག་སྣང་བ་ལ་ལོག་པར་འདོད་དམ་ཡང་ན་སྣང་བ་ལ་ལོག་པར་འདོད། རེ་ཞིག་རྣམ་པར་རྟོག་པ་གཉིས་པ་སེལ་བ་ནི་གལ་ཏེ་ཞེས་བྱ་བའོ། །དེའི་ཚེ་ཕྱིན་ཅི་མ་ལོག་ཏུ་མངོན་པར་
འདོད་པ་དེ་ལ་ཕྱིན་ཅི་ལོག་ཉིད་ཅེས་བྱ་བའི་ཆོས་སུ་གྱུར་པ། ཕྱིན་ཅི་ལོག་ཡོད་མིན། གལ་ཏེ་ཞེས་བྱ་བ་ནི་རྣམ་པར་འབྲེལ་པའོ། །སྣང་བ་འང་ཡིན་ལ་ལོག་པའང་ཡིན་ནོ་ཞེས་བྱ་བ་ནི་མ་འབྲེལ་ལོ་ཞེས་བྱ་བའི་དོན་ཏོ། །འོན་ཏེ་སྣང་བ་ཡིན་ཡང་རྨི་ལམ་དུ་མཐོང་བ་ཕྱིན་ཅི་ལོག་ཉིད་ཡིན་ནོ་ཞེ་ན། ཐམས་ཅད་
ཅེས་གསུངས་ཏེ་ཐམས་ཅད་ཅེས་བྱ་བ་ནི་སད་པས་མཐོང་བའི་བདེན་པའི་སྔོན་པོ་ལ་སོགས་པའོ། །དེ་ལྟར་ཞེས་བྱ་བ་ནི་ཕྱིན་ཅི་ལོག་ཉིད་དུའོ། །དེ་ལྟར་འཛིན་པར་ཁས་ལེན་པ་མིན་པ་ན་ནི་ཕྱིན་ཅི་ལོག་ཉིད་མེད་པའི་ཕྱིན་ཅི་མ་ལོག་པ་ཡང་མེད་དོ་ཞེས་བསྟན་པའི་ཕྱིར་བཤད་པ། དེ་དག་ཀྱང་ཞེས་བྱ་བ་སྟེ། སད་
པས་མཐོང་བ་དག་ཀྱང་ཕྱིན་ཅི་ལོག་གི་རང་བཞིན་དུ་སྣང་བ་ཡིན་ནོ་ཞེ་ན། གལ་ཏེ་རྨི་ལམ་དང་གཞན་པ་མཐོང་བ་ཐམས་ཅད་སྣང་བ་སྟེ་ཤེས་པ་ཡིན་པའི་ཕྱིར་ལོག་པ་ཡིན་ན་འོ་ན་ནི་ལོག་པ་ཉིད་དུ་འདོད་པའི་ལོག་པ་ཉིད་གང་གང་ལ་ལྟོས་ནས་ནི་ལོག་པ་ཉིད་དུ་རྣམ་པར་འཇོག་པ་མ་ཡིན་ནོ་ཞེས་བཤད་པ་ནི།
འཁྲུལ་པ་ཉིད་ལ་ཞེས་བྱ་བའོ། །དེ་བཞིན་དུ་དངོས་པོའི་ཕྱིན་ཅི་ལོག་པ་ཡང་ཕྱིན་ཅི་ལོག་གཞན་ལ་ལྟོས་པ་མ་ཡིན་ནོ། །དེས་ན་ཐམས་ཅད་རང་བཞིན་གཅིག་ཁོ་ནར་འགྱུར་གྱི། རྣམ་པར་དབྱེ་བར་ནི་མི་འགྱུར་རོ། །གཞན་ལ་ནི་རྨི་ལམ་དུ་མཐོང་བ་ལའོ། །དེ་ནི་དང་པོ་གསལ་བའི་ཕྱིར་ཅི་སྟེ་ཞེས་
གསུངས་སོ། །གཞན་དག་སྣང་བ་ཁོ་ན་ཕྱིན་ཅི་ལོག་པ་ཡིན་གྱི་དོན་ནི་མ་ཡིན་ཏེ། མཐོང་བ་མེད་པའི་ཕྱིར་ཞེས་སྟོན་པས་ཕྱིན་ཅི་ལོག་ཏུ་སྣང་བ་ཉིད་དུ་གཞུང་འཛུགས་པ་ནི་སྣང་བ་ཡིན་ནོ་ཞེས་བྱ་བ་ཡིན་ནོ། །དེ་གང་ཡིན་སྙམ་ན་ཕྱིན་ཅི་ལོག་ཅེས་བྱ་བ་སྟེ། དོན་རྣམ་པ་གཞན་དུ་གྱུར་པ་གཞན་
དུ་འཛིན་པར་བྱེད་པ་གང་ཡིན་པའོ། །འོ་ན་དོན་ཀྱང་ཕྱིན་ཅི་ལོག་ཉིད་ཡིན་ནོ་ཞེ་ན། གང་གིས་ཞེས་གསུངས་སོ། །སྣང་བའི་རང་བཞིན་གང་གིས་དོན་གཞན་ཡང་དེ་ལྟར་ཕྱིན་ཅི་ལོག་ཉིད་དུ་རྟོགས་པར་འགྱུར་བ་སྣང་བའི་རང་བཞིན་དུ་གྱུར་པའི་ཕྱིན་ཅི་ལོག་གཞན་གང་ཡིན་པ་དེ་ནི་གཞན་དོན་གྱི་ཡིན་