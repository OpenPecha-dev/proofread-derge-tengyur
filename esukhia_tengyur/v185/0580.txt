རིག་པ་ཉིད་འབྲས་བུ་ཡིན་ཞེ་ན། རྣམ་པར་ཤེས་པར་ཞེས་བྱ་བ་ལ་སོགས་པའོ། །འདིར་ཕྱིའི་དོན་སྨྲ་བས་བརྗོད་པའོ། །འབད་པ་འདི་ལ་ཞེས་བྱ་བ་ནི་དམིགས་པ་མེད་པར་བསྒྲུབ་པའི་མཚན་ཉིད་ལས་སོ། །ཇི་ལྟར་ཞེས་བྱ་བ་ནི་དམིགས་པ་དང་བཅས་པར་རོ། །དམིགས་པ་མེད་པ་ཉིད་དུ་
བསྒྲུབས་པས་འཇིག་རྟེན་གྱི་ཐ་སྙད་ཉིད་གཞན་དུ་བྱེད་པ་ཡིན་ནོ་ཞེ་ན། དམིགས་པ་ཞེས་བྱ་བའོ། །གལ་ཏེ་ཐ་སྙད་དེ་ལྟར་མི་འགྱུར་མོད། དེ་ལྟ་ན་ཡང་དམིགས་པ་མེད་པ་ཉིད་དུ་བསྒྲུབས་པ་ལ་འབྲས་བུ་གཞན་ཉིད་ཡོད་དོ་ཞེ་ན། ཐ་སྙད་ལས་ཞེས་སྨྲས་སོ། །དེའི་ཚེ་ཐ་སྙད་ཅི་ལྟར་ཞེས་བྱ་
བའི་རིག་བྱེད་སྐྱེས་བུས་བྱས་པ་ཉིད་དུ་ཡིན་པ་དེ་ལྟར་དེ་སྐྱེས་བུས་བྱས་པ་ཉིད་དུ་འགྱུར་མོད། རིག་བྱེད་སྐྱེས་བུས་མ་བྱས་པ་ཉིད་དུ་བསྒྲུབ་པའི་འཐད་པའི་ལམ་འབྲས་བུ་ཅི་ཡོད་དེ་ཅི་ཡང་ཡོད་པ་མ་ཡིན་ནོ། །འོན་ཏེ་གལ་ཏེ་སྐྱེས་བུས་མ་བྱས་པ་མ་ཡིན་ན། དེའི་ཚེ་མཆོད་སྦྱིན་ལ་སོགས་
པའི་ཐ་སྙད་མེད་པར་འགྱུར་རོ་ཞེ་ན། གང་གིས་ཞེས་གསུངས་སོ། །དེས་ན་ཞེས་བྱ་བ་ནི་སྐྱེས་བུས་བྱས་པ་མེད་ནའོ། །དེ་ཉིད་ཅེས་བྱ་བ་ནི་མཆོད་སྦྱིན་ལ་སོགས་པ་ལའོ། །རྣམ་པར་དཔྱད་པ་ཞེས་བྱ་བ་ནི། སྐྱེས་བུས་མ་བྱས་པ་ཉིད་དུ་ངེས་པས་སོ། །གཞན་དུ་ཡང་ཞེས་བྱ་བ་ནི་ཤེས་པ་
ཙམ་ཞེས་བྱ་བ་འདི་ལའོ། །ལན་འདི་ནི་གཞན་སངས་རྒྱས་པ་ལ་སངས་རྒྱས་པ་ལ་ཡང་མཚུངས་སོ། །དེ་ཉིད་བརྗོད་པ་ནི་སྐྱེས་བུས་མ་བྱས་པ་ཞེས་བྱ་བའོ། །གཞན་ཡང་ཞེས་བྱ་བ་ལ་སོགས་པས་ནི་དགོས་པ་ཉིད་བརྗོད་དོ། །དེ་ཡང་ཞེས་བྱ་བ་ནི་འདོད་ཆགས་ལ་སོགས་པའི་ཉེས་པ་ཟད་པའོ། །
དེ་ཉིད་དཔྱོད་པ་ཉིད་ནི་ཕྱི་རོལ་གྱི་ཞེས་བྱ་བའོ། །རྣམ་པར་དཔྱད་པའི་དོན་དུ་རེ་ཞིག་གཞན་གྱི་ཕྱོགས་བརྗོད་པ་ནི་གལ་ཏེ་ཞེས་བྱ་བའོ། །དེའི་རྣམ་པ་ཅན་ཞེས་བྱ་བ་ནི་ཕྱི་རོལ་སྔོན་པོ་ལ་སོགས་པ་ལྟ་བུའི་རྣམ་པ་གང་ལ་ཡོད་པ་དེ་ནི་དེའི་རྣམ་པ་ཅན་ནོ། །ཡང་དེ་ཉིད་ཅེས་བྱ་བ་ནི་སྔོན་པོ་ལ་སོགས་པའི་དོན་
ཏོ། །དེའི་ཚེ་རྣམ་པ་མེད་པ་དེ་ཉིད་ཐམས་ཅད་མཐོང་བ་ཡིན་མོད། རྣམ་པ་འགའ་ཞིག་བརྟགས་པས་དགོས་པ་ཅི་ཡོད། དེ་ངེས་པར་རྟོག་པའི་རྣམ་པ་ཞེས་བྱ་བ་འདི་ཉིད་ཀྱི་དོན་ནི་མཐོང་བའི་རྣམ་པ་ཞེས་བྱ་བའོ། །སྔོན་པོ་ལ་སོགས་པའི་རྣམ་པ་ནི་མ་ཡིན་ནོ་ཞེས་བྱ་བའི་དོན་ཏོ། །དེས་ན་མངོན་པ་ཐམས་