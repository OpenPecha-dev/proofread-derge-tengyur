པས་ནའོ། །སྔོན་པོ་ལ་སོགས་པ་ཉིད་བཞིན་དུ་ཤེས་པ་ཡང་ཡོད་པ་མ་ཡིན་ནོ། །འོ་ན་སྔོན་པོ་ལ་སོགས་པ་ཇི་ལྟར་ཡིན་སྙམ་ན། གང་གི་ཕྱིར་འཇིག་རྟེན་གྱི་ཐ་སྙད་འདི་ནི་སྔོན་པོའོ་འདི་ནི་སེར་པོའོ་ཞེས་བྱ་བ་ལ་སོགས་པའི་རང་བཞིན་ཅན་དེ་ཚད་མ་ཡིན་ཏེ། མེད་པ་ཉིད་མ་ཡིན་པ་དེས་ན་ཐ་
སྙད་ལ་ཉེ་བར་མཁོ་བས་ན་བདེན་པ་ཡིན་ནོ། །དེ་ལས་ཅིར་འགྱུར་སྙམ་ན། དེ་ལྟར་ན་ཞེས་གསུངས་སོ། །དོན་འདི་ཡིན་ཏེ། སྔོན་པོ་ལ་སོགས་པ་ནི་གཅིག་དང་དུ་མ་དང་བྲལ་བའི་ཕྱིར་མེད་པས་ན་དེ་དང་ཐ་མི་དད་པའི་ཤེས་པ་ཡང་མེད་པས་ཀུན་རྫོབ་པ་ཡིན་ནོ། །འཇིག་རྟེན་གྱི་ཐ་སྙད་དུ་མགུ་བ་
བསྐྱེད་པ་ཉིད་ཡིན་པའི་ཕྱིར་ན་དེའི་མངོན་པའི་ང་རྒྱལ་གྱིས་བདེན་པ་ཡིན་ནོ་ཞེས་བྱ་བར་མི་འགལ་ལོ་ཞེས་བྱ་བའོ། །འོ་ན་དོན་དམ་པའི་བདེན་པ་གང་ཡིན་སྙམ་ན། མཇུག་བསྡུ་བའི་སྒོ་ནས་དེ་ཡང་སྟོན་པ་ནི་དེས་ན་ཞེས་བྱ་བའོ། །གང་གི་ཕྱིར་ཀུན་རྫོབ་ཀྱི་བདེན་པ་དེ་ལྟར་གནས་པ་དེས་ན་དོན་དམ་
པའི་བདེན་པ་ནི་བདག་ཉིད་ཐམས་ཅད་དབེན་པ་ཡིན་ནོ། །དེ་ཉིད་ཀྱི་ཕྱིར་བདེན་པ་ཉིད་ནི་ཀུན་རྫོབ་དང་། ཅིག་ཤོས་ཀྱི་ཐུན་མོང་ཡིན་པས་ཀུན་རྫོབ་དང་དོན་དམ་པས་ཁྱད་པར་དུ་བྱེད་པ་ཡིན་ནོ་སྙམ་དུ་དགོངས་པའོ། །གལ་ཏེ་སྣང་བའི་ཕྱི་རོལ་གྱི་རྗེས་སུ་འགྲོ་བ་དང་རྟོག་པ་པའི་རྗེས་སུ་འགྲོ་བའི་
ཕྱིར་ན་དེ་ནི་དོན་བྱ་བ་བྱེད་པ་ཉིད་ཀྱི་ཡོད་པ་ཡིན་པའི་ཕྱིར་བདག་ཉིད་ཐམས་ཅད་ཇི་ལྟར་དབེན་སྙམ་ན། ཕྱི་རོལ་གྱི་ཞེས་གསུངས་སོ། །གལ་ཏེ་དེ་ལྟ་མ་མཐོང་མོད། །དེ་ལྟ་ན་ཡང་དེ་རྒྱུད་ཉིད་ཡིན་པ་ཇི་ལྟར་དག་སྙམ་ན་འོན་ཀྱང་ཞེས་གསུངས་སོ། །འོ་ན་ཇི་ལྟར་སད་པའི་རྟོག་པ་ལ་དེ་དགག་སྙམ་
ན། གཞན་ཡང་ཞེས་བྱ་བ་སྟེ། སད་པའི་རྟོག་པ་ཡང་ངོ་། །དེ་བཞིན་ཞེས་བྱ་བ་ནི་བག་ཆགས་ཀྱི་རྒྱུ་ཡིན་པར་རོ། །ཕྱི་རོལ་རྒྱུ་ཡིན་པ་བཀག་པའི་བདག་ཉིད་ཐམས་ཅད་དབེན་པ་ཡིན་ནོ་སྙམ་དུ་དགོངས་པའོ། །དེ་ལྟར་དབུ་མ་པའི་ལུགས་ཀྱིས་འགལ་བ་མེད་པར་བསྟན་ནས་རང་རིག་
པའི་མངོན་སུམ་གྱིས་ཤེས་པ་ཡོད་པ་ལས་ཐ་དད་པ་མ་ཡིན་པའི་སྔོན་པོ་ལ་སོགས་པ་ཡང་དེའི་བདག་ཉིད་དུ་བྱེད་པ་ཡིན་ནོ། །སྐྱེ་བ་ལ་སོགས་པ་ཉིད་ནི་དེ་ལྟ་མ་ཡིན་ཏེ། དེ་ལ་མེད་པའི་ཀུན་རྫོབ་ཡིན་ལ་སྔ་མ་དང་ཕྱི་མའི་མངོན་སུམ་ལས་སྐྱེས་པའི་རྣམ་པར་རྟོག་པས་རྟོགས་པར་