འཇུག་སྙམ་ན། དབང་པོ་ལས་འདས་པའི་དོན་དང་ཕན་ཚུན་འགལ་བ་ཡང་མུ་སྟེགས་པ་ཐམས་ཅད་ཀྱི་ཚིག་ལ་ཡོད་པ་ཡིན་ཏེ། ཕྱུགས་རྣམས་མཆོད་སྦྱིན་དོན་དུ་ནི། །རང་བྱུང་རང་ཉིད་ཁོ་ན་སྤྲུལ། །ཞེས་བྱ་བ་དང་། སྲོག་ཆགས་འགའ་ལའང་འཚེ་མི་བྱེད། །མི་འཚེ་བ་ནི་ཆོས་
ཀྱི་མཆོག །ཅེས་བྱ་བ་བཞོན་པ་གང་གི་ཕྱིར་དེ་ལྟ་ཡིན་པ་དེས་ན། དེ་ལ་འགའ་ཡང་འཇུག་པར་མི་འགྱུར་རོ། །ཅིག་ཤོས་བདག་ཅག་ལ་སོགས་པ་ལྟ་བུ་རྣམས་ཀྱིས་གཅད་པར་ཏེ། ངེས་པར་ནུས་པ་དོན་གང་ཡིན་པ་དེ་ལ་དེ་སྐད་ཅེས་བརྗོད་དོ། །མི་སྲིད་པའི་ཕྱིར་ཞེས་བྱ་བ་ནི། གལ་ཏེ་གཞན་གྱིས་ཡོངས་
སུ་གཅད་པར་ནུས་པའི་དབང་པོ་ལས་འདས་པའི་དོན་སྲིད་ན་དེའི་ཚེ་དེ་ལྟ་བུ་ཉིད་སྟོན་པར་འགྱུར་བ་ཞིག་ན། འོན་ཀྱང་འདི་དེ་ལྟར་མི་སྲིད་པ་དེས་ཇི་ལྟར་སྟོན་ཞེས་བྱ་བའི་དོན་ཏོ། །རང་བཞིན་གྱིས་གྲུབ་པའི་རྣལ་འབྱོར་པའམ། རིག་བྱེད་ནི་དབང་པོ་ལས་འདས་པའི་དོན་དེའི་སྟོན་བྱེད་ཡིན་པས་ན། དབང་
པོ་ལས་འདས་པའི་དངོས་པོ་ངེས་པ་ཡིན་ནོ་ཞེ་ན། དེའི་ཚེ་འདིར་དེ་དང་ནི། གདོས་པོ་ལ་ཚད་མ་ག་ལ་ཡོད་དེ། དེ་ནི་དེས་དོན་དེ་འདྲ་བ་ཁོ་ན་ཡིན་ནོ་ཞེས་མི་ཤེས་སོ་ཞེས་བྱ་བའི་དོན་ཏོ། །དེ་དོན་གཉེར་རྣམས་ཀྱིས་ཞེས་བྱ་བ་ནི། དབང་པོ་ལས་འདས་པ་དོན་དུ་གཉེར་བ་རྣམས་ཀྱིའོ། །དེས་ན་གཅད་པར་མི་
ནུས་པ་ཁོ་ན་ཉེ་བར་སྟོན་པ་ཡིན་ནོ་ཞེ་ན། དེ་ནི་མི་རིགས་སོ། །འདི་ལྟར་འཁོར་བའི་སྡུག་བསྔལ་དང་བྲལ་བའི་དོན་དུ་གཉེར་བ་རྣམས་ཀྱིས་ནི། རེ་ཞིག་སྡུག་བསྔལ་དང་བྲལ་བའི་རྒྱུ་བཙལ་བར་བྱ་བ་ཡིན་ཏེ། དེ་རྣམས་ཀྱིས་སྡུག་བསྔལ་ཆད་པ་ནི་གཙོ་བོ་མ་ཡིན་པ་མ་ཡིན་ནོ། །དེས་ན་གཅད་པར་ནུས་
པ་ཡིན་ཡང་གལ་ཏེ་སྡུག་བསྔལ་དང་བྲལ་བའི་ཐབས་ཉེ་བར་སྟོན་ན། དེའི་ཚེ་གང་གིས་གཅད་པར་མི་ནུས་པ་ཁོ་ན་ཉེ་བར་སྟོན་པ་ཅི་དེ་དག་གིས་བླང་བྱར་མི་འགྱུར་རམ་ཞེས་བྱ་བའི་དོན་ཏོ། །བདག་དང་བདག་གིར་འཛིན་པ་དང་ལྡན་པས་བདེ་བ་དང་ཡང་འབྲེལ་པ་ཡིན་ཏེ། དེས་བདག་དང་བདག་གིར་
འཛིན་པ་དང་བྲལ་ན་བདེ་བ་རྣམས་དང་ཡང་འབྲལ་བར་འགྱུར་རོ་ཞེ་ན། སྡུག་བསྔལ་མེད་པ་བདེ་བའི་མཆོག །ཅེས་གསུངས་སོ། །བདག་དང་བདག་གིར་འཛིན་པས་རབ་ཏུ་སྦྱར་བས་ཅི་བྱ་སྟེ། སྡུག་བསྔལ་མེད་པ་དེ་ནི་ཡོད་པ་ཁོ་ན་ཡིན་པ་དེས་ན་འདི་བླང་བར་བྱ་བ་ཡིན་ནོ། །འདི་ཉིད་གཞུང་འཛུགས་པ་ནི་