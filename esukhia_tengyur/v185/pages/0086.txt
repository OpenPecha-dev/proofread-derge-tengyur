གྱི་ཚེ་ཞེས་བྱ་བ་ནི་མེད་པའི་ཚེའོ། །གཞན་གྱི་ཚེ་རྒྱུ་ཡིན་ན་ནི་མེད་པ་ལ་ཡང་རྒྱུ་ཉིད་དུ་ཐལ་བའོ། །དེ་ཉིད་ཀྱི་ཕྱིར་ལེགས་པར་སྨྲས་པ་ཡིན་ནོ་ཞེ་ན་གཏན་ཚིགས་སུ་བྱས་སོ། །ཇི་ལྟར་འདི་ལེགས་པར་སྨྲས་པ་ཡིན་ཞེ་ན། གང་གི་ཕྱིར་འདི་ལྟར་འགྱུར་ཏེ་ཞེས་བྱ་བའོ། །ཡོད་པ་ནི་རང་གི་དུས་བཞིན་དུ་དུས་
གཞན་དུ་ཡང་རྒྱུ་མ་ཡིན་གྱི། མེད་པ་ནི་སྔར་ཞིག་པ་བཞིན་དུ་རྒྱུར་འགྱུར་རོ་ཞེས་བྱ་བའི་དོན་ཏོ། །འོན་ཏེ་བྱེད་པ་ཡོད་པའི་ཕྱིར་ཡོད་པ་རྣམས་ཁོ་ན་རྒྱུ་ཉིད་ཡིན་གྱི་མེད་པ་དག་ནི་མ་ཡིན་ཏེ། དེ་མེད་པའི་ཕྱིར་རོ་ཞེ་ན། དེ་དང་ཞེས་གསུངས་སོ། །འདི་དག་རྣམས་ནི་སྔར་བྱུང་བའི་རྒྱུར་འདོད་པ་རྣམས་སོ། །དེས་
ན་གཉི་ག་ལ་བྱེད་པ་མི་སྲིད་པའི་ཕྱིར་བྱེད་པ་ཡོད་པ་ལས་ཡོད་པ་རྒྱུ་ཡིན་པར་ཇི་ལྟར་འགྱུར། བྱེད་པ་ཡོད་པ་དེ་ལྟ་ན་ཡང་ཡོད་པ་དག་ནི་རྒྱུར་མི་འཐད་དོ་ཞེས་བརྗོད་པ་ནི་གལ་ཏེ་བྱེད་པས་ཞེས་བྱ་བའོ། །གང་ལས་འགྱུར་ཞེས་བྱ་བ་ནི་རྒྱུ་འདྲི་བའོ། །གང་ལས་བྱུང་བ་དེ་ལས་སྐྱེད་པར་དོགས་པ་བསུ་བ་ནི་
བྱེད་པ་ན་ཡང་ཡིན་ལ། དོན་ཡང་ཡིན་པའི་ཕྱིར་དེ་སྐད་ཅེས་བྱ་བ་ནི་དེ་ལས་སོ། །འདི་སུན་དབྱུང་བའི་ཕྱིར་དེར་ཅི་ཞེས་གསུངས་སོ། །བྱེད་པ་བསྐྱེད་པར་བྱ་བ་དེར་བྱེད་པ་ལྡན་པའི་དོན་ལས་བྱེད་པ་གཞན་ཐ་དད་པ་ཡིན་ནམ་ཅི། གཞན་མ་ཡིན་པ་ཉིད་ནས་མདུན་ནས་སེལ་བར་འགྱུར་རོ། །གཞན་ཁོ་ནའོ་
ཞེ་ན་གལ་ཏེ་དེ་ལའང་ཞེས་གསུངས་སོ། །གལ་ཏེ་བྱེད་པ་བསྐྱེད་པའི་བྱེད་པ་དེ་ལ་ཡང་བྱེད་པ་གཞན་ཡོད་ན་དེའི་ཚེ་དོན་ཏེ། ཆོད་པར་འགྱུར་བ་ཡིན་ཏེ། འབྲས་བུ་བྱེད་པ་པོ་ཉིད་དུ་མི་འགྱུར་ཞེས་བྱ་བའི་དོན་ཏོ། །གཞན་གྱི་དོགས་པ་བསུ་བ་ནི། བྱེད་པ་ཉིད་ལས་ཞེས་བྱ་བ་སྟེ། དོན་ལས་ནི་མ་ཡིན་པའི་
ལམ་ནི་ཤི་ཡང་ཞེས་བྱ་བའོ། །འདི་ཁས་ལེན་སུན་འབྱིན་པ་གཞན་ཡང་འཇུག་གོ་ཞེས་གསུངས་པ་ནི་དེ་ལྟར་ཞེས་བྱ་བའོ། །འོན་ཏེ་འབྲས་བུའི་དུས་ན་རྒྱུ་ཡོད་པ་ཡིན་ན་དེ་ནས་ཇི་ལྟར་ཞིག་པ་ལས་འབྲས་བུ་འབྱུང་ཞེ་ན་བྱེད་འཕྲེང་འདི་ནི་ཞེས་གསུངས་སོ། །དེ་ལྟར་བྱེད་པ་ཐ་དད་པ་བསལ་ནས་
འདི་དག་རྣམས་ཀྱི་འབྱུང་བ་གང་དེ་ཉིད་བྱ་བ་ཡིན་ཞེས་བྱ་བའི་ཚུལ་གྱིས་བྱེད་པ་ཐ་དད་པ་ཡིན་པ་བཟློག་པའི་ཕྱིར་དོགས་པ་བསུ་བ་ནི། དེ་སྟེ་རང་བཞིན་ཞེས་བྱ་བའོ། །དེ་ཚེ་ཞེས་བྱ་བ་ནི་རང་བཞིན་གྱི་དུས་སུའོ། །དེས་ན། ཤི་ན་འབྲས་བུ་འབྱུང་བར་མི་ཐལ་ལོ། །ཞེས་བྱ་བ་ནི་གཞན་གྱི་བསམ་