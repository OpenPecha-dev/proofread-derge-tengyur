གྱི་དངོས་པོ་ཡང་འདུ་བ་ལ་སོགས་པའི་འབྲེལ་པ་མེད་པར་མི་འགྱུར་ན་འོ་ན་ནི་ཞེས་སྨོས་ཏེ། བཤད་པ་འདི་ནི་གསལ་ལོ། །འདི་ནི་གཉིས་ཀྱི་བར་གནས་པ་ཉིད་ཀྱི་ཁས་བླངས་ནས་བརྗོད་པ་ཡིན་ནོ། །ད་ནི་དེ་ཉིད་ཡོད་པ་མ་ཡིན་ནོ་ཞེས་བརྗོད་པ་ནི། ཡོད་པ་ཉིད་དང་འབྲེལ་ཞེས་བྱ་བའོ། །འཆད་པ་ནི་
མཐའ་གཉིས་ཀྱིས་ཞེས་བྱ་བ་སྟེ། དེ་ནི་སྐྱེ་འཇིག་ཅན་མ་ཡིན་ནོ་ཞེས་བྱ་བའི་དོན་ཏོ། །འོན་ཏེ་རྟག་པ་ཕྱིར་ན་ཡོད་པ་དང་དེའི་འབྲེལ་པ་མཐའ་དག་གི་ཁྱད་པར་དུ་འགྱུར་བ་མ་ཡིན་མོད་ཀྱི། འོན་ཀྱང་དོན་གང་ལ་དེ་གཉིས་ཡོད། །དེ་ཉིད་མཐའ་དག་གི་ཁྱད་པར་དུ་བྱེད་པར་འགྱུར་རོ་ཞེ་ན། དེ་ལྟ་ན་ནི་འོ་ན་
ཞེས་གསུངས་སོ། །དེའི་ཁྱད་པར་ཅན་ནི་མཐའ་གཉིས་ཀྱི་ཁྱད་པར་ཅན་ནོ། །བསམ་པ་ནི་འདི་ཡིན་ཏེ། སྒྲའི་འཇུག་པའི་རྒྱུ་ནི་དངོས་པོ་ཡིན་ན་མི་རྟག་པའི་རྒྱུ་ནི་ཡོད་པའམ་དེ་དང་འབྲེལ་པ་དག་མ་ཡིན་གྱི། འོན་ཀྱང་མི་རྟག་པ་ཉིད་ཡིན་ནོ། །དེས་ན་མི་རྟག་པའི་སྒྲ་ལས་དངོས་པོ་རྟོག་པར་ཇི་ལྟར་འགྱུར་
ཞེས་བྱ་བའོ། །གལ་ཏེ་ཡོད་པ་མི་རྟག་པ་ཉིད་དུ་མི་འདོད་ལ་མི་རྟག་པའི་སྒྲའི་དངོས་པོའི་རྐྱེན་ཀྱང་ཐ་དད་པའི་མི་རྟག་པ་ཉིད་རྗོད་པར་བྱེད་པ་མ་ཡིན་ནོ། །དེའི་ཚེ་ཐ་དད་པ་མེད་པའི་ཕྱིར་ན་སྒྲའི་མི་རྟག་པ་ཉིད་ཅེས་བྱ་བའི་དྲུག་པར་མི་འགྱུར་རོ་ཞེས་དོགས་པ་བསུ་ནས་བརྗོད་པ་ནི་ཡོད་པ་ཉིད་ཀྱིས་ཞེས་བྱ་བའོ། །ཇི་ལྟར་ཐ་
དད་པ་མེད་ཀྱང་ཡོད་པ་ཉིད་གནས་སོ་ཞེས་བྱ་བར་འགྱུར་བ་དེ་བཞིན་དུ་དངོས་པོའི་མི་རྟག་པ་ཞེས་དྲུག་པར་ཅི་སྟེ་མི་འདོད། དེ་ལྟ་ན་མི་རྟག་པ་ཉིད་ཐ་དད་པར་འཐད་པ་མ་ཡིན་ནོ། །ཡང་ན་སྒྲའི་ཚུལ་ལམ་རིགས་པས་མཐའ་གཉིས་ཀྱི་ཁྱད་པར་ཅན་གྱི་ཡོད་པ་མི་རྟག་པ་ཉིད་ཡིན་ནོ་ཞེས་བྱ་བའི་ཕྱོགས་མེད་པའི་
ཕྱིར་ན། སྔ་ན་མེད་པ་དང་ཞིག་ནས་མེད་པ་ཉིད་ཐ་དད་པའི་མི་རྟག་པ་ཡིན་ནོ་ཞེས་བྱ་བའི་ཕྱོགས་ལ་ནི་དྲུག་པ་ལ་སོགས་པ་མེད་པའི་ཉེས་པའི་གོ་སྐབས་སུ་མི་འགྱུར་རོ་ཞེས་སྨྲས་པ་ནི། གཞན་ཡང་ཞེས་བྱ་བའོ། །དེ་ལས་ཞེས་བྱ་བ་ནི་དངོས་པོ་ལས་སོ། །དེ་ལྟར་སྔ་ན་མེད་པ་དང་ཞིག་ནས་མེད་པའི་བར་ནས་ཡོད་
པའི་ཡོད་པ་ཉིད་མི་རྟག་པ་ཉིད་དུ་མི་འཐད་ལ་དེར་ཁས་ལེན་ན་ཡང་དེ་གཉིས་ཉིད་མི་རྟག་པར་ཐལ་ལོ་ཞེས་བསྟན་པ་ཡིན་ནོ། །ད་ནི་དངོས་པོ་དང་དངོས་པོ་མེད་པ་གང་གི་འབྲེལ་པ་ཁས་མི་ལེན་པའི་ཕྱིར་མེད་པ་གཉིས་ཀྱི་དབུས་ན་གནས་པའི་ཡོད་པ་མི་རྟག་པ་ཉིད་མ་ཡིན་ལ། དེ་ཁས་བླངས་པ་སྔོན་དུ་སོང་བ་ཅན་གྱི་