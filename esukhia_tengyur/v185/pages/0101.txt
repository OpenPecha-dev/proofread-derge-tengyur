ཐོག་མ་མེད་པའི་བག་ཆགས་ངེས་པ་ལས་དེ་ངེས་པ་ཡིན་ནོ་ཞེས་གསུངས་པ་ནི་འཇིག་རྟེན་གྱི་ཐ་སྙད་ཀྱི་ཞེས་གསུངས་སོ། །ཡང་ན་གལ་ཏེ་ཉམས་སུ་མྱོང་བ་མེད་ན་ཚད་མ་དང་ཚད་མ་མ་ཡིན་པ་རྣམ་པར་དབྱེ་བ་ནི་རྣམ་པར་རྟོག་པ་དང་། འབྲས་བུ་དང་། ཅིག་ཤོས་ལ་
སོགས་པའི་རྣམ་པར་མི་འགྱུར་རོ་ཞེས་དོགས་པ་བསུ་ནས། ཐོག་མ་མེད་པའི་རྣམ་པར་རྟོག་པའི་བག་ཆགས་ཡོད་ན་འགྱུར་བ་ཁོ་ནའོ་ཞེས་བརྗོད་པ་ནི་འཇིག་རྟེན་གྱི་ཐ་སྙད་ཀྱི་ཞེས་བྱ་བའོ། །འདི་ནི་གདོན་མི་ཟ་བར་རྣམ་པར་ཤེས་པར་སྨྲས་པས་ཁས་བླངས་དགོས་སོ་ཞེས་བརྗོད་པ་ནི་དེ་ལྟ་མ་ཡིན་
ན་ཞེས་བྱ་བ་སྟེ། བག་ཆགས་རྒྱུར་ཁས་མི་ལེན་ནའོ། །ཡང་ན་གང་དག་ཅེས་བྱ་བ་ནི་འབྲེལ་པ་བྱེད་པའོ། །ཀུན་རྫོབ་ཅེས་བྱ་བ་འདི་ཅི་ཞིག་ཡིན་ཞེས་བྱ་བ་ལ་སོགས་པས་འབྲི་བ་ཉིད་བྱས་ནས། བདེན་ན་ཞེས་བྱ་བ་ལ་སོགས་པས་སུན་འབྱིན་པའོ། །ཨུཏྤ་ལའི་སྔོན་པོ་བཞིན་དུ་བདེན་པའོ། །
ཁྱད་པར་དུ་ནི་ཀུན་རྫོབ་འཐད་པ་མ་ཡིན་ནོ་ཞེས་བརྗོད་པ་ནི་བརྫུན་དང་དམ་པའི་ཞེས་བྱ་བའོ། །ཇི་ལྟར་སྔོན་པོ་དང་སྔོན་པོ་མ་ཡིན་པའི་ཐུན་མོང་བ་ཨུཏྤ་ལ་ཉིད་སྔོན་པོས་ཁྱད་པར་དུ་བྱེད་པ་དེ་བཞིན་དུ་བདེན་པ་ནི་བརྫུན་པ་དང་དོན་དམ་པ་དག་གི་ཐུན་མོང་བ་ཉིད་མ་ཡིན་པ་དེ་ཇི་ལྟར་ན་དེ་དག་གིས་
ཁྱད་པར་དུ་ཕྱེད་སྔ་མའི་འབྲེལ་པ་ནི་ཀུན་རྫོབ་ཀྱང་ཞེས་བྱ་བའོ། །ལྷག་མ་ནི་མ་བཀྲལ་ཏེ་གསལ་བའི་ཕྱིར་རོ། །རེ་ཞིག་དབུ་མའི་ལུགས་ལ་བརྟེན་ནས་འགལ་བ་མེད་པར་བསྟན་པའི་དོན་དུ་ཀུན་རྫོབ་ཀྱི་རང་བཞིན་གསུངས་སོ། །ཀུན་རྫོབ་ཅེས་བྱ་བ་འདི་ནི་ཞེས་བྱའོ། །གང་གི་ཕྱིར་ཀུན་རྫོབ་ཀྱི་
རང་བཞིན་དེ་འདྲ་བ་ཡིན་པ་དེས་ནའོ། །དོན་ནི་ཞེས་བྱ་བ་ནི་འཆད་བཞིན་པ་འགལ་བ་མེད་པའི་མཚན་ཉིད་དོ། །དེ་ཉིད་བརྗོད་པ་ནི་ཐོག་མ་མེད་པ་ཞེས་བྱ་བ་ནས་མི་འགལ་ལོ་ཞེས་བྱ་བའི་བར་ཡིན་ནོ། །བྱིན་པོ་ལ་སོགས་པ་ནི་སྣང་བ་ཚད་དུ་ཟད་དེ་བདེན་པ་ནི་མ་ཡིན་ནོ་ཞེས་བྱ་བའི་དོན་ཏོ། །སྣང་
བ་ཙམ་ཡིན་ནོ་ཞེས་བྱ་བ་འདི་ག་ལས་སྙམ་ན། སྔོན་པོ་ལ་སོགས་པ་ནི་ཞེས་གསུངས་སོ། །གཅིག་དང་དུ་མ་དང་བྲལ་བའི་ཕྱིར་སྙམ་དུ་དགོངས་པའོ། །འོ་ན་ཤེས་པ་ནི་ཡོད་པ་ཡིན་ནོ་སྙམ་ན་རྣམ་པར་ཤེས་པ་ཡང་ཞེས་བྱ་བའོ། །དེས་ན་ཞེས་བྱ་བ་ནི་སྔོན་པོ་ལ་སོགས་པ་ལས་ཐ་དད་པ་མ་ཡིན་