བྱ་བ་ཡིན་པའི་ཕྱིར། ཡོད་པ་ཉིད་ཡིན་ནོ་ཞེས་རྣལ་འབྱོར་སྤྱོད་པའི་ལྟ་བ་བཤད་པ་ནི། ཡང་ན་ཞེས་བྱ་བའོ། །དེ་ལྟར་ཚད་མ་དང་འཇིག་རྟེན་གྱི་ཐ་སྙད་ལ་ལྟོས་ནས་ཡོད་པ་དང་མེད་པ་དག་མི་འགལ་ཡང་འགྲེལ་པ་བྱེད་པས་འགལ་བ་བརྗོད་པ་ནི་རྩོད་པ་བསླང་བ་ནི།
ཅི་སྟེ་ཀུན་རྫོབ་ཅེས་ཞེས་བྱ་བའོ། །འགོག་པར་བྱེད་པ་ནི་དེ་ཡང་མི་བདེན་ཏེ་ཞེས་བྱ་བའོ། །དེ་ལྟར་ཞེས་བྱ་བ་ནི་དོན་དམ་པར་ནུས་པ་ལྟར་རོ། །དེ་ལྟར་ནི་ཞེས་བྱ་བ་ནི་རྟོགས་པ་ཙམ་གྱིས་རྣམ་པར་གཞག་པའི་ནུས་པས་སོ། །དགོངས་པ་འདི་ཡིན་ཏེ། གལ་ཏེ་རང་བཞིན་གང་གིས་ནུས་པ་
མེད་པ་དེ་ལྟར་སྐྱེ་བ་ཡིན་ན་ནི་འགལ་བར་འགྱུར་བ་ཞིག །གང་གིས་ཆོས་ཇི་ལྟར་ནུས་པ་མེད་པ་དེ་ལྟར་ནི་མི་སྐྱེ་ལ། ཇི་ལྟར་སྐྱེ་བ་དེ་ལྟར་ཡང་ནུས་པ་ཚད་མ་དང་བྲལ་བ་ཡིན་པ་དེའི་ཚེ་འགག་པའི་གཏམ་ག་ལ་ཡོད་ཅེས་བྱ་བ་ཡིན་ནོ། །གལ་ཏེ་སྐྱེ་བ་ལ་སོགས་པ་ཉིད་ཀུན་རྫོབ་ཡིན་པ་དེའི་ཚེ་ཀུན་
རྫོབ་ཏུ་སྐྱེའོ་ཞེས་བྱ་བ་ནི། སྐྱེ་བ་པོ་ཞེས་བྱ་བའི་ཉེས་པར་འགྱུར་རོ་སྙམ་དུ་དོགས་ན། སྐྱེ་བ་པོ་ཞེས་བྱ་བར་ཡང་ཞེས་གསུངས་སོ། །གང་གི་རང་བཞིན་དུ་ཞེས་བྱ་བའི་དྲི་བའོ། །ཀུན་རྫོབ་ཏུ་ཞེས་བྱ་བ་ནི་ལན་ཏེ། ཚད་མས་མ་བཅད་པ་ཉིད་ཀྱིས་སོ། །གང་ཡང་འགྲེལ་པ་བྱེད་པས་ཀུན་རྫོབ་
སུན་ཕྱུང་ནས། ཀུན་རྫོབ་ཅེས་མིང་ཙམ་བྱས་པ་ཡིན་ན་ཡང་ཞེས་བརྗོད་པ་དེ་མིང་མ་གཏོགས་པའི་ཆོ་འཕྲུལ་ཡིན་ནོ་ཞེས་གསུངས་པ་ནི། དེ་བཞིན་ཀུན་རྫོབ་ཅེས་བྱ་བའོ། །དེ་སྨྲས་པ་གཞན་དག་ཀྱང་བཀོད་ནས་སུན་འབྱིན་པའོ། །གང་ཡང་རྒྱུ་དང་འབྲས་བུ་དག །ཅེས་བྱ་བའོ། །འདས་
པ་ཉིད་ནི་འདས་མ་ཐག་པའོ། །འདས་ནས་ཞེས་བྱ་བ་ནི་ཁྱད་པར་གྱི་དོགས་པ་བསུ་བའོ། །བཟློག་པའི་ཕྱིར་མི་སྐྱེ་བའི་དུས་ན་ཡོད་པའི་ཕྱིར་རོ། །ཁྱད་པར་མེད་པར་གྲུབ་པའི་དོན་དུ་འདྲི་བ་ནི། སྐྱེ་བའི་དུས་དེ་གང་ཡིན་ཞེས་བྱ་བ་སྟེ། འབྱུང་བའི་དུས་ལྷ་འབྱིན་པའི་དུས་ཡིན་ཞེས་བྱ་བའི་དོན་ཏོ། །
གལ་ཏེ་ཞེས་བྱ་བ་ནི་དང་པོ་སེལ་བའོ། །འབྱུང་བ་པོ་འབྲས་བུའི་རྒྱུ་ཡོད་པར་འགྱུར་ཞེས་བྱ་བའི་དོན་ཏོ། །གཉིས་པ་སེལ་བ་ནི་འོན་ཏེ་ཞེས་བྱ་བའོ། །འབྱིན་པ་ཞེས་བྱ་བ་ནི་སྐྱེད་པར་བྱེད་པའོ། །ཡོད་པ་ནི་འདས་མ་ཐག་པའི་རྒྱུའོ། །དེ་ལྟ་ཡིན་ན་ཅི་སྐྱོན་སྙམ་ན། དེའི་ཕྱིར་ཆོད་པ་ཡང་ཞེས་བྱ་