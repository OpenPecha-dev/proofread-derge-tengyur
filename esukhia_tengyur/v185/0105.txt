ཕྱིར་ཞེ་ན་འདི་ལྟར་ཞེས་གསུངས་སོ། །མི་སླུ་བའི་རང་བཞིན་བརྗོད་པ་ན་ནི་མི་སླུ་བ་ཡང་ཞེས་བྱ་བའོ། །གང་ལ་ལྟོས་ནས་སྒྲུབ་པར་བྱེད་པའི་ཤེས་པ་ཚད་མར་འགྱུར་བ་དེ་ནི་ཤེས་པ་གཞན་ཡིན་ནོ་ཞེས་བརྗོད་པ་ནི་ཐོབ་པ་ཡང་ཞེས་བྱ་བའོ། །དེ་ལས་ཅིར་འགྱུར་སྙམ་ན་
གལ་ཏེ་དོན་ཞེས་བྱ་བའོ། །ཤེས་པ་སྔ་ན་དོན་མྱོང་ན་ཤེས་པ་ཕྱི་མ་དོན་མེད་པ་ལ་ཅི་སྟེ་ལྟོས་ཏེ། དེ་ཙམ་གྱིས་རྟོགས་པའི་ཕྱིར་རོ། །དེས་ན་ཐོབ་པ་དོན་དུ་གཉེར་བ་ལ་དོན་ཅི་ཞིག་ཡོད་པར་འགྱུར་རོ། །དེས་ན་ཞེས་བྱ་བ་ནི་ཐོབ་པ་དོན་དུ་གཉེར་བ་མེད་པའི་ཕྱིར་རོ། །ཤེས་པ་ཕྱི་མས་ལྷག་པར་རྟོགས་
པར་དོགས་པ་བསུ་བ་ནི། འོན་ཏེ་ཕྱིས་པ་དེ་ནི་གཞན་ཡིན་ནོ། །ཞེས་བྱ་བའོ། །འདི་དེས་བསྟན་པ་ན་མེ་ཡིན་ནོ་ཞེས་བྱ་བ་ནི་ལན་ནོ། །དེས་ཞེས་བྱ་བ་ནི་ཤེས་པ་སྔ་མས་སོ། །དེ་ཐོབ་པས་ཚད་མར་འགྱུར་རོ་ཞེས་བྱ་བ་ནི་གཞན་གྱིས་སྨྲས་པ་སྟེ། དེ་ནི་ཤེས་པ་སྔ་མའོ། །ཐོབ་པ་ཞེས་བྱ་བ་འདི་སྐབས་ཀྱི་གཞན་
ནོ། །དེ་ལྟ་ན་ཞེས་བྱ་བ་ནི་ལན་ཏེ། གལ་ཏེ་གཞན་ཐོབ་པས་གཞན་ཚད་མས་ཡིན་ན་ཤེས་པ་ཐམས་ཅད་ལ་ཅི་ཡང་རུང་བ་ཐོབ་པ་ཡོད་པའི་ཕྱིར། ཚད་མར་ཐལ་ལོ་ཞེས་བྱ་བའི་དོན་ཏོ། །བསལ་ཟིན་པའི་ཕྱོགས་གཉིས་ལ་ནི་མི་འཐད་པ་ཉིད་དོ་ཞེས་བརྗོད་པ་ནི་ཅི་སྟེ་ཉེ་བར་བསྟན་པ་ལ་ཡང་ཞེས་བྱ་
བའོ། །དེ་ལྟ་ཡིན་ན་ཚད་མ་དང་ཚད་མ་མ་ཡིན་པའི་རྣམ་པར་དབྱེ་བ་མེད་པར་འགྱུར་རོ་ཞེས་བརྗོད་པ་ནི་དེའི་ཕྱིར་ཞེས་བྱ་བའོ། །ཅུང་ཟད་ཀྱང་ཞེས་བྱ་བ་ནི་གཞལ་བྱ་བ་ལ་སོགས་པའོ། །འོན་ཏེ་གཞན་ཙམ་གྱི་ཡུལ་ཅན་ནི་ཚད་མ་མ་ཡིན་གྱི་འོན་ཀྱང་མངོན་པར་འདོད་པ་ཐོབ་པའི་མཐར་ཐུག་པ་ཅན་
འཇིག་རྟེན་མངོན་པར་འདོད་པ་ཡིན་ནོ་ཞེ་ན། དེ་ལྟ་ན་ནི་དེ་ཀུན་རྫོབ་པ་ཁོ་ནར་འགྱུར་རོ་ཞེས་བརྗོད་པ་ནི་ཀུན་རྫོབ་ཏུ་ཇི་ལྟ་བ་དེ་ལྟར་ཡིན་དུ་ཟད་དོ་ཞེས་བྱ་བའོ། །ཅིའི་ཕྱིར་མངོན་པར་འདོད་པ་ཡིན་སྙམ་ན། དངོས་པོའི་དེ་ཉིད་ལས་འདས་ནས། །ཞེས་བྱ་བའོ། །གང་ཞིག་ཇི་ལྟར་ཡོད་པ་དེ་ཁོ་ན་ལྟར་
དེ་ཉིད་དུ་ཡོད་པ་ལ། ཚད་མ་ལ་སོགས་པའི་རྣམ་པར་དབྱེ་བ་ཡང་ཀུན་རྫོབ་ཏུ་ཡོད་པ་ཡིན་ནོ། །དེ་ལྟ་ཡིན་དང་དེ་ནི་དེ་ཁོ་ནར་ཡོད་པ་ཡིན་ནོ། །གལ་ཏེ་ཞེས་བྱ་བ་ལ་སོགས་པས་ནི་རྣམ་འགྲེལ་པ་འཇུག་པའོ། །སྤྱི་ལ་ཡང་ཞེས་བྱ་བ་ནི་དོན་བྱ་བ་ཡོད་པའོ། །སྤྱི་ནི་ཤེས་པ་དང་བརྗོད་པ་ཐ་དད་པ་