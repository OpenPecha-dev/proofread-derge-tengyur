འགྱུར་ཏེ་མི་འདྲ་བའི་ཕྱིར་རོ་ཞེ་ན། འདི་ལ་བརྗོད་པ་ནི་ནུས་པའི་བདག་ཉིད་ཅན་གྱི་རྒྱུ་ཞེས་བྱ་བའོ། །འདིས་ནི་གང་གིས་སྔོན་པོའི་ཤེས་པ་སྐྱེད་པར་བྱེད་པ་སེར་པོའི་ཤེས་པ་ཉིད་ལ་སྔོན་པོའི་རྣམ་པར་ཤེས་པ་སྐྱེད་པར་བྱེད་པའི་ནུས་པ་དེ་འདྲ་བ་གཞན་ཉིད་ཡོད་པ་ཡིན་ནོ་ཞེས་བསྟན་པ་
ཡིན་ནོ། །མཇུག་སྡུད་པ་ནི་དེ་ཕྱིར་ལྡོག་པར་ཞེས་བྱ་བའོ། །དངོས་ནི་བག་ཆགས་འདི་ཡོད་པ་མ་ཡིན་ནོ། །དེ་ལས་ཀྱང་ནི་ཞེས་བྱ་བ་བག་ཆགས་ལས་ཀྱང་འབྲས་བུ་གཞན་ཅིའི་ཕྱིར་མི་སྲིད་དེ་སྲིད་པ་ཁོ་ནའོ། །གང་དག་ཅེས་བྱ་བ་ལ་སོགས་པ་ནི། བྲམ་ཟེའི་ལུགས་ལས་སུན་འབྱིན་པ་བརྗོད་
པ་ནི། བྲམ་ཟེ་དེའི་ལུགས་ལ་ནི། བདག་ལ་སོགས་པ་འགའ་ཡང་བག་ཆགས་འཛིན་པར་བྱེད་པ་མ་ཡིན་ཏེ། བདག་ནི་རྟག་པས་ན་སྔར་བཞིན་དུ་ཕྱིས་ཀྱང་འཛིན་བྱེད་དུ་མི་འགྱུར་བའི་ཕྱིར་རོ། །བག་ཆགས་སུ་ཡང་དེ་འདོད་མིན། །ཞེས་བྱ་བ་ནི། རྟེན་མེད་པ་ན་བརྟེན་པར་འགྱུར་བའི་བག་ཆགས་ཀྱང་
མི་འཐད་དོ་ཞེས་བྱ་བའི་དོན་ཏོ། །ངེད་ཀྱི་ཕྱོགས་ལ་ནི་འཐད་པ་ཉིད་དོ་ཞེས་སྟོན་པ་ནི་མེ་ཏོག་ཅེས་བྱ་བའོ། །དེའི་རང་བཞིན་ཞེས་བྱ་བ་ནི་རྒྱ་སྐྱེགས་ལ་སོགས་པའི་རང་བཞིན་ནི་འབྲས་བུ་མ་དུ་ལུང་ག་ལ་སོགས་པའི་རང་བཞིན་ནི་འབྲས་བུ་ཡིན་པའི་ཕྱིར་རོ། །རྣམ་པར་དབྱེ་བ་ཞེས་བྱ་བ་ནི་སྔོན་པོ་དང་སེར་པོ་ལ་
སོགས་པའི་རྣམ་པར་དབྱེ་བ་ཅན་ནོ། །ཕྱི་རོལ་དོན་མེད་ཅེས་བྱ་བ་ཕྱིའི་ཡུལ་དང་བྲལ་བའོ། །མཇུག་སྡུད་པ་ནི་དེའི་ཕྱིར་ཞེས་བྱ་བའོ། །ཚད་མ་ཡིན་ནོ་ཞེས་བྱ་བ་ནི་ཕྱོགས་ཀྱི་གླང་པོའི་ཞལ་སྔ་ནས་གསུངས་པ་ཡིན་ནོ། །གལ་ཏེ་ཞེས་བྱ་བ་ལ་སོགས་པའི་ཕྱོགས་སྔ་མ་འགོག་པ་ནི་མ་ཡིན་ཏེ་ཞེས་བྱ་
བའོ། །དོན་ཞེས་བྱ་བ་ནི་ཤེས་པ་ཐམས་ཅད་ནི་ཞེས་བྱ་བ་ལ་སོགས་པའི་དོན་མ་ཤེས་པའི་ཕྱིར་རོ། །འོ་ན་དོན་དེ་གང་ཞིག་ཡིན་ཞེ་ན། ཚད་མས་ཞེས་གསུངས་སོ། །ཚད་མས་ཞེས་བྱ་བ་གཏན་ཚིགས་ཤེས་པ་ཡིན་པའི་ཕྱིར་རོ་ཞེས་བྱ་བ་ལ་སོགས་ཕྱོགས་ཞེས་བྱ་བ་ནི་མ་ཡིན་ཏེ་ཞེས་བྱ་བའོ། །
དཔེ་ཞེས་བྱ་བ་རྨི་ལམ་གྱི་ཤེས་པ་དམིགས་པ་མེད་པ་ཉིད་ནི། རང་ཉིད་གྲུབ་པའི་རྒྱུའི་ཕྱིར་རོ། །ཤེས་པ་ཐམས་ཅད་ཅེས་བྱ་བ་ལ་སོགས་པ་རིགས་པ་ལྡན་ནོ། །འདི་ནི་ཞེས་བྱ་བ་ནི་ཤེས་པ་ཐམས་ཅད་ནི་དམིགས་པ་མེད་པ་ཡིན་ཏེ་ཞེས་བྱ་བ་འདིའོ། །ཇི་ལྟར་ཁྱབ་པ་གྲུབ་ཅེས་བྱ་བ་གང་དང་གང་ཤེས་