གཉིས་ལ་གནས་པའི་ཕྱིར་ཐ་དད་པ་ཁོ་ནར་འབྲེལ་པ་ཡིན་ནོ་ཞེས་བསམས་ནས་གཞན་དག་དོགས་པར་བྱེད་པ་ན་ཐ་དད་པ་ཉིད་ཅེས་བྱ་བའོ། །ཐ་དད་པ་ནི་འབྲེལ་པ་མ་ཡིན་ནོ་ཞེས་དོགས་ནས་གྲུབ་པའི་མཐའ་སྨྲ་བས་གསུངས་པ་ནི་གལ་ཏེ་ཞེས་བྱ་བའོ། །གལ་ཏེ་ཐ་དད་པ་ཉིད་འབྲེལ་པ་ཡིན་ནོ་
ཞེས་བཤད་ཟིན་པ་མ་ཡིན་ནམ། དེས་ན་འདི་སྐད་ཅི་སྟེ་བརྗོད་སྙམ་ན། ཐ་དད་པར་ནི་ཞེས་གསུངས་སོ། །ཐམས་ཅད་ལ་འབྲེལ་པ་ཡོད་པར་འགྱུར་ཞེས་བྱ་བའི་དོན་ཏོ། །དེའི་བདག་ཉིད་ཅེས་བྱ་བ་ལ་སོགས་པས་འབྲེལ་པ་གཞན་དག་ཀྱང་དོགས་པ་བྱས་ནས་སྤོང་བ་ཐ་དད་ཡིན་ན་ཞེས་བྱ་བའོ། །ཕྱེད་
སྔ་མ་<ཡན་,ཡིན་>རྐང་པ་གཉིས་པ་འབྲེལ་པ་ནི་ཐ་དད་པ་ལ་ནི་ཞེས་བྱ་བའོ། །གལ་ཏེ་ཞེས་བྱ་བ་ལ་ནི་རྩོད་པའོ། །མ་ཡིན་ཏེ་ཞེས་བྱ་བ་ནི་རྩོད་པའོ། །དེ་ལས་ནི་ཞེས་བྱ་བ་ནི་ཐ་མི་དད་པ་ལའོ། །ཇི་ལྟར་བརྟག་པའི་ཡུལ་ཅན་དུ་འགྱུར་བ་ཞེ་ན་དེ་ལ་ཞེས་བྱ་བའོ། །རྐང་པ་དང་པོ་འཆད་པ་ནི་ཐ་དད་པ་ཉིད་ཅེས་
བྱ་བའོ། །རྒྱུ་དང་འབྲས་བུའི་འབྲེལ་པའི་དོགས་པ་བསུ་བ་ནས་འགོག་པ་ནི་གལ་ཏེ་ཞེས་བྱ་བའོ། །ཇི་ལྟར་རྟག་པའི་ཡུལ་ཅན་དུ་འགྱུར་ཞེ་ན། མངོན་སུམ་གྱིས་ཞེས་གསུངས་སོ། །ཕྱེད་ཕྱི་མ་ནི་བླ་བའི་ཕྱིར་མ་བཀྲོལ་ཏོ། །གང་གི་ཕྱིར་རྣམ་པར་དཔྱད་ན་མི་གནས་པ་དེའི་ཕྱིར་འདི་ནི་འབྲེལ་པའོ། །
གང་གི་ཕྱིར་དོན་དམ་པ་མིན་པ་དེའི་ཕྱིར་རོ། །སྐབས་ཀྱི་མཇུག་སྡུད་པ་ནི་དེ་བས་ན་ཞེས་བྱ་བའོ། །དེའི་ཕྱིར་དངོས་པོའི་སྔ་ན་མེད་པ་དང་ཞིག་ནས་མེད་པ་ཡང་མི་རྟག་པ་ཉིད་དང་། བདག་ཉིད་མ་ཡིན་པ་དང་མི་དམིགས་པས་བསྒྲུབ་པར་བྱ་བ་ཡང་ཡིན་ནོ། །གང་གི་ཕྱིར་དེ་ལྟར་ཁ་དོག་ལ་སོགས་
པ་མི་རྟག་གོ་སྙམ་པའི་ཤེས་པ་ཁ་དོག་གི་སྤྱི་ལ་མི་རྟག་པ་ཉིད་ལ་སོགས་པ་སྤྱི་སྦྱོར་བས་སྐྱེ་བ་ནི་ཚད་མ་གཞན་མ་ཡིན་ཏེ། གཞལ་བྱ་གཞན་གྱི་ཡུལ་ཅན་མ་ཡིན་པ་དེ་བས་ནའོ། །ཚད་མ་གཞན་ཡོད་པ་མ་ཡིན་ནོ་ཞེས་བྱ་བ་ནི་སྐབས་ཀྱིས་ཁ་དོག་ལ་སོགས་པ་སྐད་ཅིག་མ་ཉིད་ལ་སོགས་པར་
ཤེས་པ་ཞེས་བྱ་བ་ཡིན་ནོ། །ཅིའི་ཕྱིར་ཞེ་ན། གཞལ་བྱ་ཞེས་སྨོས་ཏེ། སྤྱི་དང་ཁྱད་པར་ཅན་གྱི་གཞལ་བྱ་གཞན་མེད་པས་སོ། །ཅིའི་ཕྱིར་མེད་སྙམ་ན་ཁ་དོག་གི་སྤྱི་ལ་མི་རྟག་པ་ཉིད་ཀྱི་སྤྱི་སྦྱོར་བའི་ཕྱིར་ཏེ། འདི་སྐད་བརྗོད་པ་ཡིན་ཏེ། གང་གི་ཕྱིར་ཁ་དོག་ལ་སོགས་པ་ནི་མི་རྟག་པའོ་སྙམ་པའི་ཤེས་