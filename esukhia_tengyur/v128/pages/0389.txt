སྙིང་རྗེ་དང་། དགའ་བ་དང་། བཏང་སྙོམས་ལ་གནས་པའོ། །ཤིན་ཏུ་མཐར་ཐུག་པ་དང་། ཤིན་ཏུ་དྲི་མ་མེད་པ་དང་། ཚངས་པར་སྤྱོད་པ་ཤིན་ཏུ་མཐར་ཕྱིན་པ་དང་། གཏན་པ་མེད་པ་དང་། འོབས་དྲལ་བ་དང་། འོབས་ལས་
རྒལ་བ་དང་། ཤིང་ཐགས་བཅོམ་པ་དང་། འཕགས་པ་དང་། རྒྱལ་མཚན་བསྙལ་བ་དང་། ཡན་ལག་ལྔ་སྤངས་པ་དང་། ཡན་ལག་དྲུག་དང་ལྡན་པ་དང་། རྟེན་གཞི་ལ་གནས་པ་དང་། སོ་སོའི་བདེན་པ་བསྩལ་བ་དང་། ཚོལ་བ་སྤངས་པ་
དང་། ཡང་དག་པའི་རྟོག་པ་དྲི་མ་མེད་པ་དང་། ལུས་ཀྱི་འདུ་བྱེད་ཤིན་ཏུ་སྦྱངས་པ་དང་། སེམས་ཤིན་ཏུ་རྣམ་པར་གྲོལ་བ་དང་། ཤེས་རབ་ཤིན་ཏུ་རྣམ་པར་གྲོལ་བ་དང་། མ་འདྲེས་པ་དང་། བསྙེན་པ་དང་ལྡན་པ་དང་། གང་ཟག་བླ་ན་མེད་པ་
ཞེས་བྱ་སྟེ། བདེ་བར་གནས་པ་རྣམ་པ་དྲུག་པོ་འདི་ལྟ་སྟེ། མིག་གིས་གཟུགས་རྣམས་མཐོང་ན་ཡིད་བདེ་བར་མི་འགྱུར། ཡིད་མི་བདེ་བར་ཡང་མི་འགྱུར། བཏང་སྙོམས་དང་དྲན་པ་དང་། ཤེས་བཞིན་དུ་གནས་པ་དང་། དེ་བཞིན་དུ་རྣ་བས་སྒྲ་རྣམས་
དང་། སྣས་དྲི་རྣམས་དང་། ལྕེས་རོ་རྣམས་དང་། ལུས་ཀྱིས་རེག་བྱ་རྣམས་དང་། ཡིད་ཀྱིས་ཆོས་རྣམས་རྣམ་པར་ཤེས་ན་ཡིད་བདེ་བར་མི་འགྱུར། ཡིད་མི་བདེ་བར་མི་འགྱུར་བར་བཏང་སྙོམས་དང་དྲན་པ་དང་། ཤེས་བཞིན་དུ་གནས་པ་དང་ལྡན་
པ་ཡིན་ནོ། །དེས་དེའི་ཚེ་ན་འདོད་ཆགས་མ་ལུས་པར་ཟད་པ་ཡང་དག་པར་མྱོང་ཞིང་། ཞེ་སྡང་མ་ལུས་པར་ཟད་པ་དང་། གཏི་མུག་མ་ལུས་པར་ཟད་པ་ཡང་དག་པར་མྱོང་བར་འགྱུར་ཏེ། དེའི་འདོད་ཆགས་དང་། ཞེ་སྡང་དང་། གཏི་མུག་མ་ལུས་
པར་ཟད་པའི་ཕྱིར་སྡིག་པ་གང་ཡིན་པ་དེ་དག་མི་བྱེད་ཅིང་། དགེ་བ་རྣམས་ལ་རྟེན་པར་བྱེད་པ་དང་། ནམ་མཁའ་དང་ལག་མཐིལ་དུ་མཉམ་པ་དང་། ཙན་དན་དང་སྟེའུ་མཚུངས་པའི་སེམས་དང་ལྡན་པ་དང་། དབང་པོ་དང་། ཉེ་དབང་