ངན་པས་བསྡམས་པས་མི་བཟད་གདོན་གྱིས་ཉེན་པ་སྟེ། དེའི་དབང་གིས་ལུས་དང་སེམས་ཀྱི་གདུང་བ་ལ་སོགས་པ་འབྱུང་བ་དང་། རྨི་ལམ་ངན་པའི་སྡིག་པ་འདྲ་བའི་རྨི་བ་འདག་པར་བྱེད་དོ། །རང་གི་ཉེ་དུ་མཛའ་ཞིང་ཡིད་དང་འཐད་པའི་སྐྱེ་བོ་དང་བྲལ་བ་དང་། དགྲ་སྡང་བའི་སྐྱེ་བོ་དང་ཕྲད་པ་དང་། 
རྒྱལ་པོ་ལ་སོགས་པའི་ཆད་པས་གཙེས་པ་དེ་ཕན་ཚུན་མཐུན་པ་མ་ཡིན་པ་ནི་མི་ལས་གྱུར་པའི་གནོད་པ་སྟེ། ཚེ་འདིའིའོ། །གནོད་པ་འདི་དག་དང་གཞན་སེལ་བར་བྱེད་དོ། །གཞན་ཡང་ལས་མི་དགེ་བའི་དབང་གིས་དམྱལ་བ་ལ་སོགས་པའི་ངན་སོང་གསུམ་དུ་སྐྱེས་པས་ལུས་དང་སེམས་
གདུངས་པའི་མྱ་ངན་དང་ངལ་བའི་གནོད་པ་དང་། སྡུག་བསྔལ་གྱིས་འཇིགས་པ་དང་། བདེ་བས་ཕོངས་པ་དང་། དེ་ལྟ་བུའི་ཉེས་པ་ཐམས་ཅད་ལས་ཐར་བར་བྱེད་པ་ནི་ཕྱི་མའི་ཕན་ཡོན་ནོ། །དཔལ་རྡོ་རྗེ་རྣམ་པར་འཇོམས་པའི་ཁྲུས་ཀྱི་ཆོ་ག་དེས་ནི་རབ་བཀྲུས་གཙང་མ་ཡིན་ཞེས་བྱ་སྟེ་གང་དག་
ཡིད་དགེ་བ་སྟེ། བྱང་ཆུབ་ཏུ་སེམས་བསྐྱེད་པ་དང་། སེམས་དང་པོ་ནི་དཀོན་མཆོག་ལ་སྐྱབས་སུ་སོང་བ་ནི་གཙང་མའི་གོས་ཀྱིས་རབ་བརྒྱན་ཏེ། སློབ་མ་ལྷག་པར་གནས་པ་དང་། རྟེན་གྱི་གང་ཟག་བསྟན་པའོ། །ནོར་བུ་ནི་ཆུ་ཤེལ་ལ་སོགས་པའོ། །ཡུངས་ཀར་ནི་གོ་སླའོ། །དཱུར་བ་ནི་དག་བྱེད་
ཡིན་ཏེ། ཀུ་ཤའི་བྱེ་བྲག་ཅིག་གོ། །རིན་པོ་ཆེ་རྨ་མེད་པ་ནི་མུ་ཏིག་ལ་སོགས་པ་སྟེ་རྒྱན་དུ་རུང་བའོ། །ཙནྡན་ནི་མཚོན་པ་སྟེ་དྲིའི་བྱེ་བྲག་ཐམས་ཅད་དོ། །དེས་ནི་སྙིང་པོ་རྫས་བསྟན་ཏེ། ཤེལ་ལ་སོགས་པའི་རྒྱུ་ལས་བྱས་པའི་རྡོ་རྗེ་དང་། ཡུངས་ཀར་ནི་བར་ཆོད་ཐམས་ཅད་ཞི་བར་བྱེད་པའོ། ། 
མེ་ཏོག་ནི་པདྨ་སྟེ་གསུང་གི་རྟེན་ཡིན། ཆུ་ཡིས་བཀང་བའི་བུམ་པའི་རྒྱུ་གསེར་རམ་ཡང་ན་དངུལ་ལ་སོགས་པ་གང་ལས་བྱས་ཀྱང་རུང་སྟེ། མགྲིན་པ་ཕྲ་བ་ཁ་ཡེལ་བ་ལྟོ་བ་ལྡིར་བ་རྩ་བ་མེད་པ་ལ་གཙང་མའི་གོས་ཀྱིས་བརྒྱན་པ་འབྲས་བུ་ཅན་གྱི་ཤིང་གིས་བརྒྱན་པ་ནི་སྐུའི་རྟེན་ཡིན་ཏེ། བུམ་
པ་ལྷག་པར་གནས་པའོ། །དེར་ལྷ་བསྐྱེད་པ་ལ་སོགས་པ་ནི་ལྷ་ལྷག་པར་གནས་པའོ། །དེ་ལྟ་བུར་གྱུར་པའི་རྒྱུད་ཟབ་མོའི་དོན་སངས་རྒྱས་ཀྱི་སྤྱོད་ཡུལ་དུ་གྱུར་པ། རྟོག་གེ་པའི་སྤྱོད་ཡུལ་མ་ཡིན་པ། རིག་པ་གསུམ་དང་ལྡན་པའི་དཀྱིལ་འཁོར་འདིར་ཞུགས་ན་མདོ་སྡེ་དམ་པ་ཉན་པ་དང་།