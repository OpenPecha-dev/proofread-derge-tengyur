གང་འདིར་ཚངས་པར་སྤྱོད་རྣམས་ལ། །འཁྲིག་པ་ལོངས་སྤྱོད་མཆོག་ཅེས་དང་། །ཁྱེད་ལྟའི་ཚུལ་ཁྲིམས་ལྡན་པ་ནི། །རྟག་ཏུ་དགེ་བའི་ཆོས་ཅན་དེ། །ཡོན་གནས་ཁྱད་པར་འཕགས་པ་དག །རྩོད་པའི་དུས་ན་རྙེད་པར་དཀའ། །དེ་ལ་སོགས་བརྗོད་དགེ་སློང་
གང་། །དགའ་བས་དང་དུ་ལེན་བྱེད་ཅིང་། །ལན་གྱི་ཚིག་ཀྱང་སྨྲ་བྱེད་ན། །དགེ་འདུན་ལྷག་མར་གསུངས་པ་ཡིན། །ད་ལྟ་བུ་དང་འཁྲིག་སྤྱད་ན། །བུད་མེད་རྣམས་ཀྱང་འབྲས་བུ་ཆེ། །འཁྲིག་པས་དངོས་ནི་མི་བརྗོད་ཀྱང་། །གང་དེ་སྦོམ་པོའི་མིང་ཅན་ནོ། །དེ་བཞིན་འཁྲིག་པའི་ཆོས་ཀྱིས་
ནི། །དགེ་སློང་ཞེས་སོགས་སྔ་མ་བཞིན། །དེ་ལྟ་བུ་ཞེས་མི་བརྗོད་ན། །འདི་ཡང་སྦོམ་པོ་ཉིད་དུ་གསུངས། །བུད་མེད་ཀྱིས་ཀྱང་དེ་བཞིན་དུ། །འཁྲིག་པའི་ཚིག་དངོས་དོར་གནས་ཀྱང་། །ཁྱེད་ལྟ་བུ་ཞེས་མི་བརྗོད་ན། །དེ་བཞིན་གཉི་ག་སྦོམ་པོ་ཡིན། །བསྟེན་མི་ཤེས་ལ་འཁྲིག་ཚིག་
དངོས། །བརྗོད་ན་སྦོམ་པོ་ལས་ནི་དམན། །དེ་ལྟ་བུ་ཞེས་བྱ་བའི་སྒྲ། །མེད་པ་ལ་ཡང་ཉེས་བྱས་འདོད། །ཐམས་ཅད་དུ་ཡང་སྡོམ་བརྩོན་ནི། །ཆགས་ཅན་ལ་ནི་ལྟུང་བར་འགྱུར། །འདིར་ནི་ཆགས་ཅན་ཞེས་གསུངས་གང་། །སེམས་ནི་ཆགས་པ་དང་འབྲེལ་ཉིད། །གང་བསྟེན་བཟོད་ལ་ལྟུང་
བ་སྟེ། །བསྟེན་མི་བཟོད་ལ་སྦོམ་པོ་ཡིན། །སྐྱེས་པ་མ་ནིང་ལ་སོགས་དང་། །དུད་འགྲོ་མ་ལ་ཉེས་བྱས་ཉིད། །རང་ངམ་གཞན་བྱེད་འཇུག་ཀྱང་རུང་། །བུད་མེད་སྐྱེས་པ་ཕྲད་ན་ནི། །དགེ་འདུན་ལྷག་མའི་རལ་གྲི་ཡིས། །རང་གི་མགོ་ནི་གཅོད་པར་བྱེད། །ཆུ་ཚིགས་བྱིན་སོགས་མདོར་
བསྡུ་ན། །ཆུང་མ་རྣམ་པ་བདུན་དུ་བརྗོད། །མཛའ་ན་མོ་བཅུ་དེ་དག་གི །མཚན་ཉིད་ཡང་དག་བཤད་པར་བྱ། །ཆུ་ཡིས་རབ་ཏུ་བྱིན་པ་ཡི། །དོན་ལ་དེ་མིང་རབ་ཏུ་བཏགས། །བུད་མེད་གང་ཞིག་ནོར་གྱིས་ཉོས། །རིན་ཆས་ཉོས་ཞེས་དེ་ལ་རིག །རྒྱལ་པོའི་རྒྱལ་མཚན་དང་ནི་མགོས། །
ཕྲོགས་པ་བཙན་ཕྲོགས་ཞེས་སུ་བརྗོད། །ངས་ཁྱོད་ཉེ་གནས་བྱའོ་ཞེས། །ཟེར་བ་དང་སམ་འདུས་པ་ཡིན། །ཟས་དང་གོས་ཀྱི་རྒྱུ་མཚན་གྱིས། །ཞུགས་པ་གོས་ཟས་ཀྱིས་འཚོ་ཡིན། །གང་ཁྱོད་ནོར་དང་ང་ཡི་ནོར། །དེ་ཡི་མཉམ་སྲོག་འཚོ་བྱ་ཞེས། །དེ་སྐད་བརྗོད་ནས་ཞུགས་པ་གང་། །