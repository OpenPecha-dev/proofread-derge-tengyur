བཀུག་སྟེ། རྐང་འོག་བསྒྲུབ་བྱ་བསམས་ནས་སུ། །ཁོལ་མོ་ལྟ་བུར་ལོངས་སྤྱད་བྱ། །ཞེས་སོ། །རྡོ་རྗེ་ཞགས་པའི་རབ་སྦྱོར་ནི། སྒྲོལ་མའི་གཟུངས་ཀྱིས་སྲིན་ལག་ལ་ལན་བདུན་བཟླས་པ་བྱས་ལ་བདག་གི་མིག་གཉིས་ལ་ཕྱིས་ཏེ། དེ་ནས་རྒྱལ་པོའི་དྲུང་དུ་ཕྱིན་ན་
རྒྱལ་པོ་དེ་སློབ་མ་ལྟ་བུར་འགྱུར་བས་དད་པར་བྱེད་པ་དང་། ངན་དུ་མི་སྨྲ་བར་སྦྱིན་པ་སྟེར་ཏེ། མཐུན་པའི་གཏམ་སྨྲ་བ། ཁོལ་པོ་ལྟ་བུར་འགྱུར་བ་དང་། ཁྲོས་ཀྱང་དབང་དུ་འགྱུར་རོ། །འདི་ནི་ཡིད་ཆེས་པར་མཐོང་བར་གྱུར་པས་ངོ་མཚར་ཆེའོ། །རྡོ་རྗེ་ལྕགས་སྒྲོག་མའི་རབ་སྦྱོར་ནི། 
སྒྲོལ་མའི་གཟུངས་སྔགས་ལན་བརྒྱ་རྩ་བརྒྱད་བཟླས་ལ། མགོ་གཉིས་པའི་སྦྲུལ་གྱི་ཐལ་བ་བྱས་ལ། བ་དམར་མོའི་མར་དང་། ཤིང་ཨརྐའི་བལ་གྱིས་སྡོང་བུ་བྱས་ལ། དེ་ལས་མར་མེ་བྱས་ལ་སྣག་ཚ་བྱས་ཏེ། སྣག་ཚ་དེ་རྡོ་རྗེ་ཉི་མ་དང་། རྡོ་རྗེ་ཆོས་རྣམས་ཀྱིས་བསྲེས་ལ་
མཉེས་ཏེ་རྟ་མཆོག་གི་སྤོས་བཏང་ངོ་། །ཐལ་བ་དེ་དང་བཅས་པས་མིག་གཉིས་ལ་བྱུགས་ལ། རྡོ་རྗེའི་མིག་དེས་གང་མཐོང་བ་དེ་ལ་གལ་ཏེ་པདྨ་གར་གྱི་དབང་ཕྱུག་འཛག་པར་མ་གྱུར་ན། དེའི་ཚེ་བདག་སྒྲོལ་མ་མ་ཡིན་ཞིང་། སངས་རྒྱས་བཅོམ་ལྡན་འདས་ཐམས་ཅད་བདག་
གིས་གསད་པར་འགྱུར་རོ་ཞེས་སོ། །རྡོ་རྗེ་ལྕགས་སྒྲོག་མའི་རབ་སྦྱོར་གཉིས་པ་ནི། བུ་ཆུང་སོ་མ་སྐྱེས་པའི་ལྕེ་བླངས་ལ། སྒྲོལ་མའི་གཟུངས་སྔགས་ལན་བདུན་བཟླས་ཏེ། སྔོ་བྷྲྀངྒ་རཱ་ཛ་དང་གི་ཝང་དང་གཉིས་ལྷན་ཅིག་ཏུ་བྱས་ཏེ། དཔྲལ་བར་ཐིག་ལེ་བྱས་ནས། གང་དང་གང་
མཐོང་བ་དེ་དབང་དུ་འགྱུར་རོ། །རྡོ་རྗེ་དྲིལ་བུའི་རབ་སྦྱོར་ནི། ལྟོ་བའི་སྲིན་བུ་ལ་སྒྲོལ་མའི་གཟུངས་སྔགས་ལན་བདུན་བཟླས་ཏེ། རྡོ་རྗེ་ཆོས་དང་ལྷན་ཅིག་བྱས་ཏེ། ཏཾ་བུ་ལ་དང་བཅས་པ་སྦྱིན་པར་བྱའོ། །རྣལ་འབྱོར་མཆོག་དེ་མིད་ན་མི་སྤོང་ཞིང་། གཞན་ལ་ཡང་མི་ཆགས་
ཏེ་གཞན་དུ་ཡང་མི་འགྲོ་ཞིང་རང་གི་བདག་པོ་ཡང་སྤངས་ཏེ། རང་གི་ཆུང་མ་ལྟ་བུར་སྤྱད་པར་འགྱུར་རོ། །རྡོ་རྗེ་དྲིལ་བུ་མའི་རབ་སྦྱོར་གཉིས་པ་ནི། བདག་ཉིད་སྒྲོལ་མར་བསྒོམས་ལ་ཚིལ་ཆེན་གྱི་བྱུག་པ་བྱ་ཞིང་སྔགས་ཁྲི་ཚོ་གཅིག་བཟླས་པ་བྱས་ལ། བཟླས་པའི་རྗེས་སུ་