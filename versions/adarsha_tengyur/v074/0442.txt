བཀྲམ་པའི་ས་ཕྱོགས་སུ་ས་དང་ལྕི་བ་དག་གིས་འདོམ་པའི་ཚད་ཙམ་གྱིས། དཀྱིལ་འཁོར་གྲུ་བཞི་ཉེ་བར་བྱུགས་ནས། དེའི་དབུས་སུ་པདྨ་ལྔ་རྣམས་བྲི་བར་བྱའོ། །དེ་ལ་དབུས་སུ་ཚོན་རྩི་དཀར་པོས་འདབ་མ་བརྒྱད་པའི་པདྨའི་ལྟེ་བའི་ཟླ་བ་ལ། འོད་ཟེར་དཀར་པོ་དང་ལྡན་པའི་རྩིབས་
བརྒྱད་པ་སྟེ། ཕྱི་རོལ་དུ་འཁོར་ལོའི་ཕྲེང་བ་འཁྲིགས་པ་དང་ལྡན་པ་བྲི་བར་བྱའོ། །དེ་ནས་ཤར་དང་ལྷོ་དང་ནུབ་དང་བྱང་རྣམས་སུ། རང་རང་ཇི་ལྟ་བའི་རྡུལ་ཚོན་རྣམས་ཀྱིས་དམར་པོ་དང་། ནག་པོ་དང་། དཀར་པོ་དང་། སེར་པོའི་པདྨ་འདབ་མ་བརྒྱད་པ་རྣམས་ལ་གོ་རིམས་ཇི་ལྟ་བར་རྡོ་རྗེ་
དང་། རལ་གྲི་དང་། ཞགས་པ་དང་། གཡས་སུ་འཁྱིལ་པའི་དུང་རྣམས་དང་། སྔར་བརྗོད་པའི་ཁ་དོག་རང་རང་གི་འོད་ཟེར་དང་ལྡན་པ་བྲིས་ནས། དེའི་ཕྱི་རོལ་དུ་ཕྱོགས་དང་རྗེས་སུ་མཐུན་པར་ཁྱམས་གྲུ་བཞི་པ་ལ། རྡོ་རྗེ་དང་། རལ་གྲི་དང་། ཞགས་པ་དང་། གཡས་སུ་འཁྱིལ་
པའི་དུང་གིས་བསྐོར་བར་བྲི་བར་བྱའོ། །དེ་ནས་དབུས་སུ་པདྨའི་སྟེང་དུ་མན་ཛི་ལ་གནས་པའི་གསེར་ལ་སོགས་པའི་སྣོད་རྣམས་སྐུ་གདུང་དང་བཅས་པའི་མཆོད་རྟེན་དྲི་ཞིམ་པོའི་ཆུས་ཁྲུས་བྱས་བཞུགས་སུ་གསོལ་ནས། དེའི་སྟེང་དུ་བླ་རེ་ལས་མེ་ཏོག་དཀར་པོ་འཕྱང་དུ་གཞུག་པར་བྱའོ། །
དེ་བཞིན་དུ་ཤར་ལ་སོགས་པའི་ཕྱོགས་སུ་པདྨའི་འགྲམ་དུ་གོ་རིམས་ཇི་ལྟ་བར་ཙནྡན་དང་། ཁྲག་དང་། འོ་མ་དང་། གུར་ཀུམ་གྱི་ཆུས་གང་བའི་ཁམ་ཕོར་བཞིའི་སྟེང་དུ། མེ་ཏོག་གི་ཕྲེང་བ་ལྗང་གུ་དང་། དམར་པོ་དང་། དཀར་པོ་དང་། སེར་པོ་འཕྱང་དུ་གཞུག་པར་བྱའོ། །དེའི་
ངོས་གཅིག་ཏུ་མཚན་ཉིད་དང་ལྡན་པའི་བུམ་པ་འཁོར་ལོ་ལ་སོགས་པའི་ཕྱག་མཚན་བྲིས་ལ། ཁ་རྒྱན་དང་བཅས་པ་དྲི་ཞིམ་པའི་ཆུས་གང་བ་ལྔ་གཞག་པར་བྱའོ། །དེ་རྣམས་ལ་སྣ་ཚོགས་པའི་མེ་ཏོག་དང་། བདུག་པ་དང་། མར་མེ་དང་། དྲི་དང་། ལྷ་བཤོས་རང་རང་གི་སྔགས་
ཀྱིས་བྱིན་གྱིས་བརླབས་པ་རྣམས་ཀྱིས་མཆོད་རྟེན་མཆོད་ནས། སོ་སོར་འབྲང་མ་ཆེན་མོའི་རྩ་བའི་སྔགས་ཀྱིས་དབུས་ཀྱི་བུམ་པ་ལ་ལན་ཉི་ཤུ་རྩ་གཅིག་བསྔགས་པར་བྱའོ། །དེ་ལ་འདི་ནི་སྔགས་ཡིན་ཏེ། ཨོཾ་ཨ་མྲྀ་ཏེ་ཝ་ར་ཝ་ར་ཝ་ར་པྲ་ཝ་ར་བི་ཤུདྡྷེ། ཆེ་གེ་མོ་རཀྵ་རཀྵ་ཧཱུཾ་ཧཱུཾ་ཕཊ་ཕཊ་