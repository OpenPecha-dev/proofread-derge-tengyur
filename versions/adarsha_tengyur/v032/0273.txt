སེམས་ཅན་ཁམས་ནི་སྦྱོར་བར་མཛད། །ནན་གྱིས་སྒྱུ་མའི་སྦྱོར་བ་ཡིས། །སྡིག་མེད་སྟོབས་ཀྱིས་བཀུག་བྱས་ནས། །མཚོན་ཆ་ལྔ་ཡི་གོ་བགོ་ཞིང་། །འཇིག་རྟེན་ཀུན་ལས་རྒྱལ་བར་འགྱུར། །འགྲོ་བ་བརྟན་དང་གཡོ་བ་དག །འགྲུབ་པ་ཐམས་ཅད་ལས་རྒྱལ་
ཞིང་། །སྣ་ཚོགས་གདུལ་བའི་ཐབས་ཀྱིས་ནི། །རང་གི་རྒྱལ་སྲིད་སྐྱོང་བར་མཛད། །འདོད་ལྡན་མ་ལ་འདོད་འགྱུར་ཞིང་། །དྲག་པོ་རྣམས་ལ་དྲག་པོ་མཆོག །ཞི་བ་རྣམས་ལ་ཞི་བ་མཆོག །གནོད་བྱེད་རྣམས་ལ་གནོད་བྱེད་མཛད། །དབང་ཕྱུག་དམ་པ་དགུག་བྱས་ནས། །སྡིག་མེད་སྟོབས་ཀྱི་ནུས་
པ་ཡིས། །ལྷ་མོ་འཇིགས་མ་དགུག་བྱས་ནས། །རང་གི་ལོངས་སྤྱོད་ཀྱིས་ནི་སྤྱོད། །ཁྱབ་འཇུག་དག་ནི་བཀུག་ནས་ཀྱང་། །སྡིག་མེད་ནུས་པའི་སྟོབས་ཀྱིས་ནི། །ལྷ་མོ་དཔལ་མོ་བཀུག་བྱས་ནས། །རང་གི་ལོངས་སྤྱོད་ཀྱིས་དེ་སྤྱད། །སྐྱེ་དགུའི་བདག་པོ་
བཀུག་ནས་ཀྱང་། །སྡིག་མེད་ནུས་པའི་སྟོབས་ཀྱིས་ནི། །ནུས་པའི་ལྷ་མོ་ཕྲོགས་བྱས་ནས། །རང་གི་ལོངས་སྤྱོད་ཀྱིས་དེ་སྤྱད། །འདོད་པའི་ལྷ་ནི་དགུག་བྱས་ནས། །སྡིག་མེད་ནུས་པའི་སྟོབས་ཀྱིས་ནི། །དགའ་མ་ཆགས་མ་དབྲོག་བྱས་ནས། །རང་གི་ལོངས་སྤྱོད་
ཀྱིས་དེ་སྤྱད། །དེ་ལ་སོགས་ཏེ་མཐའ་ཡས་མཆོག །ཆོས་ཀྱི་དབྱིངས་དང་མཉམ་མི་མཉམ། །ནམ་མཁའི་མཐའ་ཡི་མཐར་ཐུག་པ། །རྡོ་རྗེ་ཆོས་མཆོག་དཔའ་བོ་རྣམས། །ཞེས་འབྱུང་བས་སོ། །སྒྲ་ཇི་བཞིན་པ་ནི་དྲག་པོའི་སྤྱོད་པ་སོ་སོར་བསྟན་པས་སོ། །དེ་ཉིད་འབྱུང་ནས་ནི་
རིགས་སུ་གྱུར་པ་ཞེས་པ་ལ།  རྟ་མགྲིན་ནི་འོད་དཔག་ཏུ་མེད་པའི་རིགས་ཡིན་པའི་ཕྱིར་རོ། །དྲང་བའི་དོན་ནི་བསྐྱེད་པའི་རིམ་པ་ཙམ་བསྟན་པས་སོ། །འོད་གསལ་བ་ཞེས་པ་ནི་ཆོས་ཐམས་ཅད་ཀྱི་སྙིང་པོར་གྱུར་པས་རིན་ཐང་མེད་པའོ། །དེ་ཉིད་འབྱུང་གནས་ནི་བདག་བྱིན་གྱིས་རློབ་པའི་
རིམ་པས་འབྱུང་བའི་ཕྱིར་རོ། །ངེས་པའི་དོན་ནི་སྒྱུ་མ་ལྟ་བུའི་ཏིང་ངེ་འཛིན་བསྟན་པས་སོ། །ཉོན་མོངས་པ་རྣམས་ཀྱིས་མ་གོས་ཤིང་ཞེས་པ་ནི་དེའི་དབུས་སུ་གནས་པ་དང་དེ་རྣམས་བསྟེན་ཅིང་སོ་སོར་སྡུད་པ་དང་། བསམ་གཏན་གྱི་རིམ་པས་དེའི་སྐྱོན་གྱིས་མི་གོས་པའོ། །གང་གི་ཕྱིར་