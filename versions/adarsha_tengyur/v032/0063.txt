ཀྱི་ངོ་བོ་ཉིད་ཀྱི་ཡི་གེ་ཀ་ཡོངས་སུ་གྱུར་པའི་ཐུགས་ཀྱི་རྡོ་རྗེའི་ས་བོན་ཡི་གེ་ཧཱུཾ་ངོ་། །གཉིས་ཀ་སྙོམས་པར་ཞུགས་པའི་མཚན་ཉིད་ཡི་གེ་ཡ་ཡོངས་སུ་གྱུར་པ་གཏི་མུག་རྡོ་རྗེའི་ས་བོན་ཡི་གེ་ཨཱའོ། །དེ་རྣམས་ཁམས་གསུམ་དང་། སྲིད་པ་གསུམ་དང་། སྐུ་གསུམ་དང་།
 ཡེ་ཤེས་གསུམ་དང་། རྩ་གསུམ་དང་། རྫས་གསུམ་དང་། སེམས་དཔའ་གསུམ་དང་།  དེ་བཞིན་གཤེགས་པ་གསུམ་དང་། ལྷ་མོ་གསུམ་དང་།  དཀྱིལ་འཁོར་གསུམ་གྱི་ངོ་བོ་ཉིད་བུད་མེད་དང་སྐྱེས་པ་དང་མ་ནིང་དང་། ཐབས་དང་ཤེས་རབ་དང་གཉིས་ཀ་སྙོམས་པར་ཞུགས་པ་དང་།
 ཟླ་བ་དང་།  ཉི་མ་དང་།  མེ་དང་། ཉིན་མོ་དང་། མཚན་མོ་དང་། མཚམས་ཀྱི་རང་བཞིན་ཡི་གེ་གསུམ་སྐྱེ་བར་འགྱུར་ཏེ། དེ་ཡང་ཕན་ཚུན་ཡི་གེ་ཨོཾ་ཨོཾ་ཨཱཿ་ལ་ཞུགས་པ་དང་། ཨཱཿཧཱུཾ་ལ་ཞུགས་པ་དང་།  ཧཱུཾ་ཐིག་ལེ་དང་བཅས་པ་ལ་དམིགས་ཏེ། ཐིག་ལེ་ནི་ཟླ་ཚེས་ལ་ཐིམ་པ་དང་། ཟླ་
ཚེས་མགོ་བོ་ལ་ཐིམ་པ་དང་། མགོ་བོ་ཧ་ལ་ཐིམ་པ་དང་། ཧ་ཞབས་བསྐྱེད་ལ་ཐིམ་པ་དང་། ཞབས་བསྐྱེད་ཐུང་ངུ་ཨ་རུ་གྱུར་པས་ངག་མ་ལུས་པའི་ངོ་བོ་ཉིད་གནས་པར་འགྱུར་རོ་ཞེས་སྔགས་ཀྱི་དེ་ཁོ་ན་ཉིད་ཀྱིས་ཁྱབ་པའི་སྔགས་ཀྱི་བཏུ་བའོ། །སྒྱུ་འཕྲུལ་དྲ་བ་ལས་ཀྱང་། ཨ་ནི་ཡིག་འབྲུ་ཀུན་གྱི་
མཆོག །དོན་ཆེན་ཡི་གེ་དམ་པ་སྟེ། །ཁོང་ནས་འབྱུང་བ་སྐྱེ་བ་མེད། །ཚིག་ཏུ་བརྗོད་པ་སྤངས་པ་སྟེ། །བརྗོད་པ་ཀུན་གྱི་རྒྱུ་ཡི་མཆོག །ཚིག་ཀུན་རབ་ཏུ་གསལ་བར་བྱེད། །ཅེས་འབྱུང་ངོ་། །རྡོ་རྗེ་དཀྱིལ་འཁོར་གྱི་རྒྱན་ལས་ཀྱང་།  སྙིང་གི་དཀྱིལ་ན་མི་ཤིགས་པའི། །འབར་བའི་
མར་མེ་དག་དང་མཚུངས། །ཡི་གེ་དམ་པ་ཕྲ་བ་ནི། །ཨ་ནི་ཁྱབ་བདག་གཙོ་བོར་གནས། །ཞེས་འབྱུང་ངོ་། །གང་ལས་འབྱུང་བ་དང་ཐིམ་པ་དེ་ནི་ཡི་གེ་ཨ་སྟེ། དེའི་རྒྱུ་ཅན་སྔགས་ཐམས་ཅད་ཡིན་པས་བཏུ་བ་ཡང་དེ་ཁོ་ན་ཉིད་ཀྱིས་ཁྱབ་པའོ། །གང་གི་ཚེ་མ་ནིང་གི་བཟླས་པའི་
དུས་སུ་ལྟེ་བར་ཐིམ་པར་གྱུར་པ་དེའི་ཚེ་འགྲོ་བ་དང་འོང་བ་དང་བྲལ་བ་དང་། འོད་གསལ་བ་ཉིད་སྔགས་ཐམས་ཅད་སྐྱེད་པར་བྱེད་པའི་རྒྱུ་མིན་པས་དེ་ཉིད་ལས་བཏུ་བར་བྱའོ། །བཏུ་བ་ནི་རྣམ་པ་གསུམ་སྟེ། གང་གི་ཕྱིར་ཕྱི་མོའི་ཡི་གེ་དང་ཨ་དང་འོད་གསལ་བ་ཉིད་དེ།  སྤྲོས་པ་དང་