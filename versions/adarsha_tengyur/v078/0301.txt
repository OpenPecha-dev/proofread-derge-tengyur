གི་མཚན་ཉིད་དང་། དོར་ས་དང་། སློབ་མའི་ཁ་ལྟ་ཕྱོགས་དང་། དོར་བའི་ཐབས་དང་། དགོས་པ་དང་། དེ་ལ་དགོས་པ་དང་། ལྟས་བརྟག་པའོ། །ཀུ་ཤའི་སྔས་དང་། སྟན་སྦྱིན་པ་ལ་ཀུ་ཤ་བསངས་ལ་གཙོ་བོའི་སྔགས་ཀྱིས་སྔས་སུ་སྦྱིན་པ་དང་། ལས་བུམ་གྱིས་
བསངས་ལ་ལས་ཀྱི་སྔགས་ཀྱིས་སྟན་དུ་སྦྱིན་པའོ། །གཟེངས་བསྟོད་ནས་ཉལ་དུ་གཞུག་པ་ལ། གཟེངས་བསྟོད་པ་དང་། ཉལ་བ་ལ་གཉིས་ཏེ། སློབ་དཔོན་གྱིས། འཇིག་རྟེན་དུ་ནི་ཀུན་མཁྱེན་དག །ཅེས་ངེས་པར་བསྟན་པ་དང་། སློབ་མས་སྤྲོ་བས་ཡིད་ཆེས་པས་མཉན་ནས་དགའ་
བར་བྱའོ། །ཉལ་བ་ལ་སྦྱོར་བ་དང་། རྨི་ལམ་བརྟགས་པ་དང་བཟླ་བའོ། །སྦྱོར་བ་ལ་ལུས་སེང་གེའི་ཉལ་སྟབས་ཀྱིས་དཀྱིལ་འཁོར་དང་སློབ་དཔོན་ལ་སྔས་བསྟན་ལ་ཉལ་བ་དང་། ངག་བསྙེན་པའི་དུས་ཀྱི་སྙིང་པོ་བཟླས་པ་དང་། ཡིད་འགྲོ་བ་དང་བདག་གི་དོན་འདོད་པས་ཐ་མལ་
ལ་མ་ཡེངས་པས་ཉལ་བའོ། །རྨི་ལམ་བརྟག་པ་ནི་བདག་གི་སོ་ཤིང་གི་ལྟས་དང་མཐུན་པའི་ཐུན་མོང་དང་མཆོག་གི་ལྟས་ཤོག་ཅིག །སྟོན་ཅིག་ཅེས་བརྗོད་དོ། །རྨི་ལམ་བཟླ་བ་ལ་བཟླ་བ་དང་བརྟག་པའོ། །བཟླ་བ་བླ་མ་ལ་མཎྜལ་ཕུལ་ནས་དང་པོའམ་ཐ་མ་གང་གསལ་བཟླའོ། །
བརྟག་པ་ནི་རྨི་ལམ་བཟང་བ་ལ་སོགས་པ་དང་། ངན་པ་མར་ནག་གིས་ལུས་བྱུགས་སམ། སྤྲེའུ་དང་འབུ་སྦྲང་དང་། སྡིག་སྦྲུལ་གྱི་སོས་བཏབ་པ་རྨིས་ན་ཞི་སོགས་མན་ངག་གིས་སྦྱིན་སྲེག་བྱ། གཞན་ཡང་ཆུས་ཁྱེར་བ་ལ་སོགས་པ་རྨིས་ན་སྔགས་མང་དུ་བཟླ། གཞན་
གྱིས་བདག་གི་ནོར་སོགས་ཁྱེར་ན་བཟང་བའོ། །གཞན་ཡང་བཟང་བ་མང་། ངན་ཡང་སྒྱུ་མར་ཤེས་ན་ཟློགས་སོ།    །ཐིག་ལ་རྒྱུ་དང་། བྱིན་གྱིས་བརླབ་པ་དང་གདབ་པའོ། །རྒྱུ་དཀར་པོ་ལ་སོགས་པ་ལྔའོ། །བྱིན་གྱིས་བརླབ་པ་ཐིག་སྐུད་འཁལ་བ་བདག་ལྷ་གཙོ་བོའི་ངོ་བོར་གསལ། འཁལ་མཁན་
ཤར་གྱི་ལྷར་གསལ། ནག་པོ་དཀར་པོ་སེར་དམར་ལྗང་གུ་གཙོ་བོའི་འོད་ཀྱིས་ལྷར་གསལ། འོད་ཀྱིས་རིགས་ཀྱི་ཐུགས་དམ་བསྐུལ་ས་སྦྱང་བ་དང་སྣོད་དུ་ལྷ་བསྐྱེད་པ་དང་། ཡེ་ཤེས་ཀྱི་ལྷ་དགུག །མཆོད་བསྒྲིལ། གཉིས་མེད་ཐིག་ཏུ་གྱུར་པའོ། །གདབ་པ་ཡེ་ཤེས་ཀྱི་མཁའ་ལ་གདབ་པ་དང་།