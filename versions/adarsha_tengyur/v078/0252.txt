འོག་གི་ཐེག་པ་གསུམ་འདོད་པས་དུས་སྙིང་པོ་བྱང་ཆུབ་ལ་མཆིས་ཀྱི་བར་དུ་བརྗོད་ཅིང་ཁས་བླང་ངོ་། །སེམས་བསྐྱེད་པའི་ཚེ་འོག་གི་གདམས་ངག་གིས་བྱང་ཆུབ་སྙིང་པོར་ཤེས་པར་བསྟན་པར་བྱའོ། །མདོ་ནས་ཀྱང་ཉེས་པ་སྐྱེ་བས་བལྟའོ།    །གསུམ་པ་ཆོས་ལ་བསླབ་པ་ལ་བཞི་སྟེ། 
སྤྱོད་ལམ་དང་། ལྟ་བ་དང་། བསྒོམ་པ་དང་། སྐྱོན་སྤང་བའོ། །སྤྱོད་ལམ་ལ་བཞི་སྟེ། བསྙེན་གནས་པས་སྤྱད་པ་དང་། དགེ་བསྙེན་གྱིས་སྤྱད་པ་དང་། དགེ་ཚུལ་པས་སྤྱད་པ་དང་། དགེ་སློང་གིས་སྤྱད་པའོ། །དེ་ལ་བསྙེན་གནས་པས་སྤྱད་པ་ནི་ཀུན་དུ་བཟང་པོའི་མདོ་ལས་བསྙེན་
གནས་པའི་གང་ཟག་གིས། དེ་དུས་ལུས་ངག་ཡིད་ཀྱིས་སྒྲིམ་ཞེས་པས་ལུས་ཀྱིས་ཁྲུས་དང་ཕྱག་བྱ་བ་དང་། ངག་གིས་འདོན་པ་དང་། སྙིང་པོ་བཟླས་པ་དང་། ཡིད་ཀྱིས་ཉེས་པ་ཤེས་པས་བསླབ་པ་བསྲུང་བའི་སེམས་དང་། ཡོན་ཏན་ཤེས་པས་ཡི་དམ་གྱི་ལྷ་དྲན་པ་དང་། 
ལུས་ངག་གིས་དགེ་བ་བྱས་པ་དང་། བསྲུང་བའི་ཉི་མ་ཡིད་ལ་བྱ་བའོ།    །དགེ་བསྙེན་གྱིས་སྤྱད་པ་ལ་བྱམས་པས་ཞུས་པའི་མདོ་ནས། དགེ་བསྙེན་དད་དང་ལྡན་པ་ཡིས། །ལས་མིན་སྤང་ཞིང་དགེ་བཅུ་བསྙེན། །ཞེས་པས་བ་ལང་དང་། བྱ་ཕག་གསོ་བ་ལ་སོགས་པ་བཅུ་མྱ་ངན་
ལས་འདས་པའི་ནང་ནས་བསྟན་པ་ལྟར་སྤང་བའོ། །དགེ་བ་བཅུ་ནི་ཀུན་དགའ་བོས་ཞུས་པའི་མདོ་ནས་བསྟན་པ་ལྟར་སྤྱད་དེ། སྲོག་བསྐྱབ་པ་དང་། འབྱོར་པ་སྦྱིན་པར་གཏང་བ་དང་། དཀོན་མཆོག་མཆོད་པ་དང་། མཆོད་རྟེན་དང་། སྐུ་གཟུགས་དང་ལྷ་ཁང་ལ་སོགས་པ་ལ་ན་
བཟའ་དབུལ་བ་དང་། བསྐོར་བ་དང་། ཕྱག་དང་། ཁ་ཏོན་ཀླག་པ་དང་། སྙིང་པོ་དང་། བསྟོད་པ་བྱ་བ་དང་། ཞིག་པ་གསོ་བ་དང་། སྐུ་དཀར་བྱུག་པ་དང་། ཉ་མོ་བཙུན་པའི་དགེ་བ་བྱ་བ་དང་། འོས་པའི་ཕ་མ་དང་དྲིན་ཅན་ལ་རིམ་གྲོ་བྱ་བའོ།    །དགེ་ཚུལ་གྱིས་སྤྱད་པ་ལ་དགེ་
ཚུལ་དངོས་ཀྱི་འདུལ་བར་བལྟའོ། །འདིར་ཀཱ་རི་ཀཱ་ནས། ནམ་གྱི་ཆ་སྨད་མལ་ལངས་ནས། །ནམ་ལངས་བར་དུ་ཁ་ཏོན་བྱ། །གདོང་དང་སོ་ཡི་དྲི་བཀྲུས་ལ། །དེ་བཞིན་གཤེགས་ལ་གུས་ཕྱག་འཚལ། །ཞེས་པས་ལུས་ངག་ཡིད་ཀྱིས་བྱ་བ་སྟེ་ལུས་ཀྱི་ཉེས་པ་འཕེལ་བར་མི་བྱ་བ་ལ་