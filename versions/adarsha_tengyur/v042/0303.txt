ཆོས་ཉན་པ་རྣམས་ལ་རྣར་སྙན་པའི་ཚིག་སྨྲ་བ་ནི་ཚིག་སྙན་པར་སྨྲ་བའོ། །བདག་ལ་ཇི་ལྟ་བ་བཞིན་དུ་གཞན་རྣམས་ཀྱི་མངོན་པར་རྫོགས་པར་བྱེད་པ་ནི་དོན་མཐུན་པའོ། །ཐེག་པ་གང་ལ་བདག་ཡོན་ཏན་གྱི་འདུ་ཤེས་སུ་གྱུར་པ་དེ་ཉིད་ལ་གཞན་དག་རབ་ཏུ་འཇོག་
པར་བྱེད་པ་འདི་ནི་དོན་སྤྱོད་པའོ། །རླུང་གིས་བསྐྱོད་པ་ཞེས་བྱ་བ་ལ་སོགས་པ་ལ་འདུལ་བ་ཞེས་བྱ་བའི་བསྟན་བཅོས་ཀྱིས་གང་བསྐྱོད་ཅིང་ཁྱབ་པར་གྱུར་པའི་བཅོམ་ལྡན་འདས་ཀྱི་གསུང་རབ་ཡན་ལག་དགུ་དང་ལྡན་པས་དམ་པའི་ཆོས་ཀྱི་བསྟན་བཅོས་ཐམས་ཅད་ལ་ཁྱབ་པར་
བྱེད་པ་གང་ཡིན་པ་དེ། འདུལ་བ་སྨོས་པས་ཆོས་མངོན་པ་ཡང་བསྡུ་སྟེ། མདོ་དང་། དབྱངས་ཀྱིས་བསྙད་པ་དང་། ལུང་བསྟན་པ་དང་།ཚིགས་སུ་བཅད་པ་དང་། ཆེད་དུ་བརྗོད་པ་དང་། དེ་ལྟ་བུ་བྱུང་བ་དང་། སྐྱེས་པའི་རབས་དང་། ཤིན་ཏུ་རྒྱས་པ་དང་། 
རྨད་དུ་བྱུང་བ་ཞེས་བྱ་བའི་བཅོམ་ལྡན་འདས་ཀྱི་གསུང་རབ་ཡིན་ལ། དེ་ལས་མདོ་ཙམ་དུ་སྟོན་པས་མདོའི་སྡེ་སྟེ། གསུང་རབ་མ་ལུས་པར་མདོར་སྟོན་པའོ། །ཡང་ན་སྐལ་བ་ཇི་ལྟ་བར་སྐྱེས་བུའི་དོན་སྟོན་པས་ན་མདོའི་སྡེའོ། །དབྱངས་ཀྱིས་བསྙད་པ་ནི་གསུང་དབྱངས་ཡན་ལག་
དྲུག་ཅུ་དང་ཡང་དག་པར་ལྡན་པའོ། །བསྟོད་པ་སྨྲ་བ་དང་། ཆོས་སྟོན་པ་ལ་སོགས་པར་འདིས་ལུང་སྟོན་པས་ན། ལུང་སྟོན་པ་སྟེ། ལས་ཀྱི་ཁྱད་པར་གཟིགས་པས་མ་འོངས་པའི་ཆ་ཉེ་བར་སྟོན་པར་མཛད་པས་སོ། །ཚིགས་སུ་བཅད་པ་ནི་ཚིགས་སུ་བཅད་པར་སྦྱར་རོ། །
ཆེད་དུ་བརྗོད་པ་ནི་སྔོན་མ་བྱུང་བའི་ཡང་དག་པའི་དོན་བཟང་པོ་ཐོབ་པས་ཡོངས་སུ་མགུ་སྟེ། ཨེ་མ་ཧོ་སངས་རྒྱས་ཞེས་བྱ་བ་ལ་སོགས་པ་ཉེ་བར་སྨྲ་ཞིང་ལེགས་སོ་ཞེས་བྱ་བ་སྟོན་ཏོ། །དེ་ལྟ་བུ་བྱུང་བ་ནི་སངས་རྒྱས་ནས་འདས་པའི་སྐྱེ་བ་གཞན་དག་སྟོན་པར་མཛད་པའོ། །སྐྱེས་པའི་
རབས་ནི་སངས་རྒྱས་ཀྱི་འདས་པ་ལ་སོགས་པའི་སྐུ་ཚེ་བླངས་པ་སྟོན་པར་མཛད་པའོ། །ཤིན་ཏུ་རྒྱས་པ་ནི་དངོས་པོ་གཅིག་དབྱེ་བ་ཚད་མེད་པས་ཉེ་བར་སྟོན་པར་མཛད་པའོ། །རྨད་དུ་བྱུང་བ་ནི་ལས་ཆུང་ངུ་ལ་ཡང་ལས་ཀྱི་རྣམ་པར་སྨིན་པ་ཚད་མེད་པ་ཉེ་བར་སྟོན་པར་མཛད་པའོ། །དེ་ལྟ་བུ་