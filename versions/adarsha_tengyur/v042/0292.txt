སོགས་པའི་ཚོགས་བསགས་པ་ལ་རྗེས་སུ་འཇུག་པ་དེ་ནི་འཇུག་པའི་སེམས་སོ། །དེ་ལྟ་བུའི་བསམ་པ་དང་རྣམ་པར་སྨིན་པ་དག་པ་རྒྱུར་གྱུར་པ། སྒྲིབ་པ་ཀུན་གྱིས་ཞེས་བྱ་བ་འདིས་དགེ་བའི་ཆོས་ཐམས་ཅད་ལ་བསྒྲིབས་པས་ན་སྒྲིབ་པ་སྟེ། སྒྲིབ་པ་ནི་བར་དུ་གཅོད་པའོ། །དེ་ཡང་ཀུན་
ཏེ་འདོད་ཆགས་དང་། ཁོང་ཁྲོ་བ་དང་། ང་རྒྱལ་དང་། མ་རིག་པ་དང་། ལྟ་བ་མཆོག་ཏུ་འཛིན་པ་དང་། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་དང་། ཐེ་ཚོམ་དང་། གཉིད་དང་། རྨུགས་པ་སྟེ། ཉོན་མོངས་པ་དགུས་སྒྲིབ་པར་བྱེད་པས་ན། ཐམས་ཅད་ཀྱང་སྒྲིབ་པ་
ཞེས་བྱའོ། །དེ་རྣམས་ཀྱི་བག་ཆགས་ནི་ཚུལ་བཞིན་མ་ཡིན་པའི་ཡིད་ལ་བྱེད་པའོ། །དེ་སྔོན་དུ་འགྲོ་བའི་སེམས་ཀྱིས་འཇུག་པ་དེ་ཡང་དག་པར་འབྱིན་ཅིང་ཡང་དག་པར་གཅོད་པར་བྱེད་ལ། ཡང་དག་པར་འཇོམས་པའི་ངང་ཚུལ་ཅན་ནི་ཡང་དག་འབྱིན་པའོ། །ལམ་ལ་གནས་པས་
བསྒོམས་པ་གསུངས་པ་ནི། བདེ་གཤེགས་ཞེས་བྱ་བ་ལ་སོགས་པ་ཡིན་ཏེ། ད་ནི་བྱང་ཆུབ་ཀྱི་ཆོས་ལ་གནས་ཤིང་བརྟེན་པར་བགྱིའོ། །མཚན་ཉིད་ཇི་ལྟ་བུ་ཞེ་ན། བདེ་བར་གཤེགས་པ་རྣམས་ཀྱི་སྲས་ནི་བྱང་ཆུབ་སེམས་དཔའ་རྣམས་ཏེ། དེ་རྣམས་ཀྱི་ལམ་གཅིག་པུ་གཉིས་
སུ་མེད་པར་གྱུར་པའོ། །དེ་ལྟར་ན་ཅིའི་ཕྱིར་ལམ་གྱི་དབྱེ་བ་རྣམ་པར་གཞག་པར་མཛད་ཅེ་ན་དེ་བརྗོད་པར་བྱ་སྟེ། ཆོས་དབྱིངས་དབྱེ་བ་མ་མཆིས་པས། །གཙོ་བོ་ཐེག་དབྱེ་ཡོད་མ་ཡིན། །སེམས་ཅན་རྣམས་ནི་འཇུག་པའི་ཕྱིར། །ཁྱེད་ཀྱི་ཐེག་པ་གསུམ་གསུངས་སོ། །ཞེས་སྨོས་
པ་ཡིན་ནོ། །དེ་བཞིན་དུ་སྦྱིན་སོགས་རྣམ་བཅུ་དཀར་པོའི་ཡོན་ཏན་ཚུལ་ཞེས་བྱ་བ་ནི་སྦྱིན་པ་དང་། ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་དང་། སྟོབས་དང་། སྨོན་ལམ་དང་། ཐབས་དང་། ཡེ་ཤེས་ཞེས་བྱ་བ་གང་
དཀར་པོའི་ཡོན་ཏན་གྱི་ཚུལ་ཏེ། ངོ་བོ་ཉིད་གང་ཡིན་པ་རྫོགས་སངས་རྒྱས། །ཞེས་བྱ་བ་ཡང་དག་པར་རྫོགས་པའི་སངས་རྒྱས་ཀྱི་བདག་ཉིད་ཅན་ཡིན་ཞིང་། རྫོགས་པའི་སངས་རྒྱས་ཀྱི་རང་བཞིན་ཆོས་ཀྱི་དབྱིངས་དེ་བཞིན་ཉིད་ཀྱི་ངོ་བོ་ཉིད་དངོས་པོའི་དོན་མ་ལུས་པའི་རྣམ་པར་དག་པ་དོན་