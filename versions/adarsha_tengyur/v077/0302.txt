རྣམས་རབ་ཏུ་འཇོམས། །བསྐུལ་བ་མེད་པར་གོས་དང་ནི། །ཁང་བཟངས་རིན་ཆེན་ལ་སོགས་འཐོབ། །རལ་གྲི་མིག་སྨན་རྐང་མགྱོགས་དང་། །བུམ་པ་བཟང་པོ་ལ་སོགས་འགྲུབ། །སྙན་ངག་དང་ནི་སྨྲ་བ་མཁས། །བློ་རྣོ་ཤེས་རབ་དྲི་མ་མེད། །གཞན་ཡང་འདོད་པའི་དངོས་གྲུབ་རྣམས། །
འཁོར་ལོ་འདི་ལས་རབ་ཏུ་འབྱུང་། །ནད་དང་འཆི་བདག་འཇོམས་བྱེད་པ། །སྒྲོལ་མ་དཀར་མོ་སྒྲུབ་པའི་ཐབས། །བྱས་པའི་དགེ་བ་གང་དེ་ཡིས། །འགྲོ་རྣམས་རང་བྱུང་སྒྲོལ་མར་ཤོག །འཆི་བ་སླུ་བའི་སྒྲོལ་མ་དཀར་མོའི་སྒྲུབ་ཐབས་རྫོགས་སོ།།      །།སློབ་དཔོན་ངག་གི་དབང་ཕྱུག་གྲགས་
པའི་སློབ་མ་ཐུ་བོས་མཛད་དོ།།      །།༄༅༅། །རྒྱ་གར་སྐད་དུ། སཱི་ཏ་ཏཱ་རཱ་སཱ་དྷ་ནཾ། བོད་སྐད་དུ། སྒྲོལ་མ་དཀར་མོའི་སྒྲུབ་ཐབས། འཕགས་མ་སྒྲོལ་མ་ལ་ཕྱག་འཚལ་ལོ། །སྔོན་མ་བཞིན་དུ་སྟོང་པ་ཉིད་ལ་སོགས་པའོ། །དེ་ནས་སུཾ་ཡིག་ཡོངས་སུ་གྱུར་པ་ལས་རིན་པོ་ཆེ་སྣ་ཚོགས་ཀྱི་རང་
བཞིན་གྱི་རི་རབ་བོ། །དེའི་སྟེང་དུ་པཾ་ཡིག་ལས་པདྨ་དཀར་པོའོ། །དེའི་སྟེང་དུ་ཨ་ཡིག་ལས་ཟླ་བའི་དཀྱིལ་འཁོར་རོ། །དེའི་སྟེང་དུ་ཧཱུཾ་ཡིག་དཀར་པོ་ཡོངས་སུ་གྱུར་པ་ལས་བཅོམ་ལྡན་འདས་མ་སྒྲོལ་མ་དཀར་མོ་སྤྱན་གསུམ་པ། ཕྱག་བཞི་པ། དེ་བཞིན་གཤེགས་པ་ལྔའི་དབུ་རྒྱན་ཅན། སྣ་
ཚོགས་པའི་རྒྱན་གྱིས་བརྒྱན་པ། ཕྱག་གཉིས་ཀྱིས་ཨུཏྤལའི་ཕྱག་རྒྱ་མཛད་པ། ཕྱག་གཡས་ན་ཡིད་བཞིན་གྱི་ནོར་བུ་རིན་པོ་ཆེ་དང་ཡང་དག་པར་ལྡན་པའི་མཆོག་སྦྱིན་གྱིས་སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་མཛད་པ། གཡོན་ན་ཨུཏྤ་ལའི་སྙེ་མ་བསྣམས་པ་བསམ་
པར་བྱའོ། །དེའི་གཡས་ཕྱོགས་སུ་འོད་ཟེར་ཅན་སྐུ་མདོག་སེར་མོ་ཟླ་བའི་དཀྱིལ་འཁོར་ལ་བཞུགས་པ་ན་བཟའ་སྔོན་པོ་ཅན། ཕྱག་གཉིས་པ། ཕྱག་གཡོན་ན་མྱ་ངན་མེད་པའི་ཤིང་དམར་པོའི་ཡལ་ག་བསྣམས་པ། གཡས་ན་རྔ་ཡབ་དཀར་པོ་བསྣམས་པ། སྟོད་གོས་དམར་པོས་བརྒྱན་པའོ། །
གཡོན་ཕྱོགས་ལོགས་སུ་རྨ་བྱ་ཆེན་མོ་པྲི་ཡཾ་ཀུའི་མེ་ཏོག་ལྟ་བུ་ལྗང་གུ་ཕྱག་གཉིས་པ། གཡོན་ན་རྨ་བྱའི་མཇུག་སྒྲོ་བསྣམས་པ། གཡས་ན་རྔ་ཡབ་བསྣམས་པ་དེ་ལྟ་བུའི་རྣམ་པ་གསལ་བ་ལ། ཨོཾ་བྷ་ག་བ་ཏི་ཏཱ་རེ་མ་མ་ཧྲྀ་ད་ཡཾ་པྲ་བི་ཤ་སྭཱ་ཧཱ། ཞེས་པས་བདག་ཉིད་བྱིན་གྱིས་བརླབ་པར་བྱའོ། །དེ་