https://files.dharma-treasure.org/degekangyur/degekangyur8-1/8-1-293a.jpgསྦྱར་བའོ། །སེམས་ལས་བྱུང་བ་སྣང་བ་མཆེད་པའི་ཡེ་ཤེས་ཏེ། མཆོག་གི་དགའ་བ་བདེ་བའི་ཡེ་ཤེས་དེ་བས་མཆོག་གོ། །མ་རིག་པའི་མཚན་ཉིད་ནི་སྣང་བ་ཐོབ་པའི་ཡེ་ཤེས་ཏེ། བྲལ་བའི་དགའ་བ་བདེ་བའི་ཡེ་ཤེས་ཤིན་ཏུ་མཆོག་གི་བདག་ཉིད་དེ་བས་
ལྷག་གོ། །སེམས་ནི་མཚན་མའི་ངོ་བོ་ཉིད། །ཅེས་བྱ་བ་ལ་སོགས་པ་ལ་ཡེ་ཤེས་དེ་རྣམས་ཀྱི་ཁྱད་པར་བསྟན་པ་ཡང་འདིར་དཔེ་དང་དོན་དབྱེ་བས་ཤེས་པར་བྱ་བ་ནི་སེམས་ནི་སྣང་བའི་ཡེ་ཤེས་ཀྱི་འདུ་ཤེས་ཅན་ཡེ་ཤེས་གསལ་བ་མ་ཡིན་པ། འདི་ལྟར་སྟོན་ཀའི་དུས་སུ་དྲི་མ་
མེད་པའི་ནམ་མཁའ་ལ་ཟླ་བ་རྫོགས་པའི་འོད་ཟེར་སྣང་བས་ཁྱབ་པ་བཞིན་གྱིས་གསལ་བའི་ཕྱིར་དངོས་པོ་ཐམས་ཅད་དམིགས་པས་སྣང་བའི་ཡེ་ཤེས་སོ། །ཉིན་མོའི་རང་བཞིན་སེམས་ལས་བྱུང་བ་ཞེས་བྱ་བ་ནི་སྣང་བ་མཆེད་པའི་ཡེ་ཤེས་ཀྱི་བདག་ཉིད་ཅན། ཡང་ཇི་ལྟར་
སྟོན་ཀའི་དུས་སུ་ཉི་མའི་འོད་ཟེར་གྱིས་ཁྱབ་པ་བཞིན་དུ་ཤིན་ཏུ་གསལ་ཞིང་དྲི་མ་མེད་པ་ཉིད་ཀྱི་དངོས་པོ་མ་ལུས་པ་ཐམས་ཅད་དམིགས་པ་སྣང་བ་མཆེད་པའི་ཡེ་ཤེས་ཀྱི་ངོ་བོའོ། །མ་རིག་མཚམས་ཀྱི་འདུ་ཤེས་ཅན། །ཞེས་པ་ནི་སྣང་བ་ཐོབ་པའི་འདུ་ཤེས་ཅན། ཇི་ལྟར་
ན་ནམ་གྱི་སྨག་ལ་བབ་པ་ཕྲ་ཞིང་བདག་མེད་པའི་ངོ་བོས་ཁྱབ་པ་དེ་བཞིན་དུ་སྲོག་དང་རྩོལ་བ་རྒྱུ་བ་མེད་པ། མི་རྒྱུ་བའི་བདག་ཉིད་སྣང་བ་ཐོབ་པའི་ཡེ་ཤེས་སོ། །ཡང་དག་རབ་འོད་གསུམ་དང་བྲལ། །ཞེས་བྱ་བ་ནི་འོད་རབ་ཀྱི་ནི་ཡེ་ཤེས་ཀྱི་བདག་ཉིད་ཅན་ཇི་ལྟར་མཚམས་ཀྱི་
མཚན་ཉིད་ཀྱི་མུན་པ་སྤངས་པའི་སྐད་ཅིག་ལ་ཉི་མ་མ་ཤར་བའི་རང་བཞིན་དུ་རྣམ་པར་རྟོག་པ་དང་མཚན་མ་ལ་སོགས་པ་ལས་གྲོལ་བ། འོད་རབ་དྲི་མ་མེད་པའི་ཡེ་ཤེས་སུ་གསལ་བའི་བདེ་བ་ཆེན་པོ་ཁོ་ནའོ། །དེ་ལ། རང་བཞིན་དགའ་བའི་མཚན་ཉིད་དེ། །ཞེས་གསུངས་
སོ། །དེ་སྐད་དུ་འདི་ཉིད་ནས། དང་པོར་དགའ་བ་དང་བཅས་པ། །ལས་དང་པོ་ལ་སྦྱིན་པར་བྱ། །ཞེས་པ་ལ་སོགས་པ་གསུངས་སོ། །ད་ནི་གནས་དང་བཅས་པའི་དོན་བཤད་པར་བྱ་སྟེ། གང་ཚེ་ཚངས་པའི་ཚིགས་སུ་སེམས། །ཞེས་བྱ་བ་ལ་སོགས་པ་གསུངས་པ།