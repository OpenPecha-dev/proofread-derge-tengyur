https://files.dharma-treasure.org/degekangyur/degekangyur8-1/8-1-309a.jpgཔའི་བྱང་ཆུབ་ཀྱི་སེམས་སོ། །ས་ཞེས་བྱ་བ་ནི་སྤྲོས་པ་དང་བྱང་ཆུབ་ཀྱི་སེམས་ཏེ། བདེ་བ་ཡང་དག་པར་རིག་པ་ཙམ་མོ། །བྷ་ཞེས་བ་ནི་དེ་རྣམས་ཀྱི་བསྒོམ་པའོ། །མ་ཞེས་བྱ་བ་ནི་བདག་རིག་པའོ། །ར་ཞེས་བྱ་བ་ནི་དགའ་བ་སྟེ། དེས་བསྒྲུབ་
པ་པོ་སྡིག་པ་དང་བྲལ་བར་གྱུར་པའོ། །རུ་ཏ་ཞེས་བྱ་བ་ནི་བརྗོད་པ་ཞེས་བྱ་བའི་དངོས་པོའོ། །སྒྲ་ཞེས་བྱ་བ་ནི་རྟོག་པ་ཞེས་བྱ་བའི་དངོས་པོའོ། །འདི་ནི་ངང་པ་དང་བུང་བའི་མཉན་པར་བྱ་ཞེས་བྱ་བའི་དངོས་པོའོ། །གོ་ཞེས་བྱེ་བ་ནི་རྣམ་པར་སྣང་མཛད་དོ། །མ་ཞེས་བྱ་བ་ནི་མི་བསྐྱོད་
པའོ། །ཡོ་ཞེས་བྱ་བ་ནི་འོད་དཔག་ཏུ་མེད་པའོ། །ར་ཞེས་བྱ་བ་ནི་རིན་ཆེན་འབྱུང་གནས་སོ། །པི་ཞེས་བྱ་བ་ནི་དོན་ཡོད་གྲུབ་པའོ། །སྒྲ་ཞེས་བྱ་བ་ནི་དེ་བཞིན་གཤེགས་པ་ལྔ་པོ་དེ་རྣམས་ཀྱིས་རྟོགས་པའོ། །ཕྱི་རོལ་ཚལ་དུ་མཚོན་བྱ་བ། །ཞེས་བྱ་བ་ནི་བྱང་ཆུབ་ཀྱི་སེམས་རྣམ་པར་
དགའ་བ་བོར་བ་རིག་མའི་ཆུ་སྐྱེས་སུ་གནས་པ་དེ་ཉིད་དཀྱིལ་འཁོར་གྱི་འཁོར་ལོའི་རང་བཞིན་དུ་བསམས་ཏེ་བཟའ་བར་བྱའོ། །བྲོས་ནས་བདག་ཉིད་དཀྱིལ་འཁོར་འཁོར་ལོའི་གཟུགས་སུ་བརྟག་པར་བྱ་བ་སྟེ། བསྒོམ་པར་བྱ་བའི་དགོས་པའོ། །སྔགས་ཀྱི་རྒྱ་མཚོའི་ཕ་
རོལ་སོན། །གྲགས་བཟང་བསོད་ནམས་ཅན་བཟོད་མཛོད། །བདག་ཉིད་དྲན་པ་ཙམ་དུ་ནི། །ཇི་ལྟར་ཐོབ་པ་བྲིས་པའོ། །རྡོ་རྗེའི་གླུ་བཤད་པ་ཞེས་བྱ་བ་སློབ་དཔོན་སྒྲོལ་མ་ཅན་གྱི་སྡེས་མཛད་པ་རྫོགས་སོ།།      །།རྒྱ་གར་གྱི་མཁན་པོ་ག་ཡ་ངྷ་ར་དང་། དགེ་སློང་
ཤཱཀྱ་ཡེ་ཤེས་ཀྱིས་བསྒྱུར་བའོ། །༄༅༅། །རྒྱ་གར་སྐད་དུ། །ཨ་བྷི་ས་མ་ཡ་ཀྲ་མ་ནཱ་མ། བོད་སྐད་དུ། མངོན་པར་རྟོགས་པའི་རིམ་པ་ཞེས་བྱ་བ། དཔལ་ཀྱེའི་རྡོ་རྗེ་ལ་ཕྱག་འཚལ་ལོ། །དཔལ་ཨུ་ཌྱན་ནས་འོངས་པའི་ཀྱེའི་རྡོ་རྗེའི་རྒྱུད་ཀྱི་རིན་པོ་
ཆེའི་མངོན་པར་རྟོགས་པ་བསྟན་པར་བྱ་སྟེ། བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པའི་རྩ་རྣམས་ནི་ཀུན་རྫོབ་དང་དོན་དམ་པའི་བདག་ཉིད་ཅན་ནོ། །དེ་རྣམས་ཀྱི་གཙོ་མོ་ནི་གསུམ་སྟེ། བརྐྱང་མ་དང་། རོ་མ་དང་། ཀུན་འདར་མའོ། །བརྐྱང་མ་ནི་ཤེས་རབ་ཀྱི་རང་