https://files.dharma-treasure.org/degekangyur/degekangyur8-1/8-1-316a.jpgཤེས་རབ་སྟེ་མཚན་མ་མེད་པའི་རིག་པ་ཞེས་བྱ་བའི་དོན་ཏོ། །གང་དང་གང་རྣམས་ཀྱི་ཤ་ཞེས་བྱ་བ་ནི་གཡུལ་དུ་མཚོན་གྱིས་བསད་པའི་ཤའོ། །དེ་ཟོས་ན་འབྲེལ་བ་དེ་དང་དེ་དབང་དུ་གྱུར་ཅེས་བྱ་བ་ནི་དེའི་རིགས་དབང་དུ་གྱུར་པའོ། །ཡང་ན་ཤ་ནི་ཞེས་
བྱ་བ་ནི་གཉིས་སུ་མངོན་པར་ཞེན་པའི་རྟོགས་པའོ། །བཟའ་ཞེས་བྱ་བ་ནི་གཉིས་སུ་མངོན་པར་ཞེན་པ་སྤངས་པའོ། །དེ་དེའི་རིགས་དབང་དུ་གྱུར་ཅེས་བྱ་བ་ནི་གཉིས་སུ་མེད་པའི་མི་དམིགས་པ་མངོན་སུམ་དུ་གྱུར་ཅེས་བྱ་བའི་དོན་ཏོ། །བཤད་པ་གཞན་ཡང་ཤ་ནི་ཞེས་བྱ་བ་
ནི་བྷ་གའི་ཁུ་བའོ། །བཟའ་ཞེས་བྱ་བ་ནི་རྣལ་འབྱོར་པས་ལྕེ་ཡིས་བླང་ཞིང་བདུད་རྩིའི་ཏིང་ངེ་འཛིན་གྱིས་བླང་བར་བྱའོ་ཞེས་བྱ་བའི་དོན་ཏོ། །དེ་དེ་དབང་དུ་འགྱུར་ཞེས་བྱ་བ་ནི་རྣལ་འབྱོར་མ་རྗེས་སུ་འགྱུར་བའོ། །བླ་ཆེན་གྱི་ལ། ལྷ་མངའ་བདག་ཡེ་ཤེས་རྒྱལ་མཚན་གྱིས་
འགྱུར་བཅོས་པའོ།།      །།༄༅༅། །རྒྱ་གར་སྐད་དུ། པཱི་ཋཱ་དི་ནེརྞྞ་ཡ། བོད་སྐད་དུ། གནས་ལ་སོགས་པ་གཏན་ལ་དབབ་པ། དཔལ་ཀྱེའི་རྡོ་རྗེ་ལ་ཕྱག་འཚལ་ལོ། །དཔལ་ལྡན་རྡོ་རྗེ་རྣལ་འབྱོར་མའི། །ཞབས་པད་དང་པོར་རབ་བཏུད་ནས། །གནས་
སོགས་གཏན་ལ་དབབ་པ་ནི། །མདོར་བསྡུས་གསལ་བར་བདག་གིས་བྲི། །དེ་ལ་བཅོམ་ལྡན་འདས་ཀྱིས་བརྟག་པ་གཉིས་པ་ལས། གནས་དང་ཉེ་བའི་གནས་དང་ནི། །ཞིང་དང་ཉེ་བའི་ཞིང་ཉིད་དང་། །འདུན་རྟོག་ཉེ་བའི་འདུན་རྟོག་དང་། །འདུ་བ་དེ་བཞིན་ཉེ་འདུ་བ། །
འཐུང་གཅོད་ཉེ་བའི་འཐུང་གཅོད་ཉིད། །དུར་ཁྲོད་ཉེ་བའི་དུར་ཁྲོད་དེ། །འདི་རྣམས་ས་ནི་བཅུ་གཉིས་སོ། །ས་བཅུའི་དབང་ཕྱུག་མགོན་པོའོ། །འདི་རྣམས་གཞན་གྱིས་བརྗོད་མི་བྱ། །ཞེས་གསུངས་སོ། །དེ་ལ་གནས་ཞེས་པ་ལ་སོགས་པས་མདོར་བསྟན་
གསུངས་སོ། །འདི་རྣམས་ཞེས་པས་གནས་ལ་སོགས་པ་རྣམས་རབ་ཏུ་དགའ་བ་ལ་སོགས་པ་རྣམས་ཏེ། མོས་པས་སྤྱོད་པའི་ས་དང་ལྷན་ཅིག་བཅུ་གཉིས་སོ། །སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཡེ་ཤེས་ཀྱི་གནས་སྐབས་ཀྱི་ཁྱད་པར་ནི་ས་