https://files.dharma-treasure.org/degekangyur/degekangyur8-1/8-1-297a.jpgབཞིན་དབྱེར་མེད་པའི་བཅོམ་ལྡན་འདས་ལ་བསྟོད་པའི་ཕྱིར་ན། ཀུན་གྱི་བདག་ཉིད་ཀུན་དང་བྲལ་བའི་དེ་ཁོ་ན་ཉིད་ཀྱི་བསྟོད་པའོ། །རྒྱུད་རྣམས་ཀུན་གྱི་སྙིང་པོ་ལས། །སྙིང་པོའི་ཡང་སྙིང་མཆོག་གྱུར་པ། །དེ་ཉིད་ངེས་དོན་འདི་ཡི་རྒྱུད། །ཀུན་གྱི་འབྲས་
མཆོག་དམ་པ་ཡི། །མ་རིག་རྨོངས་པར་གྱུར་པ་དག །དབང་བསྐུར་ལ་སོགས་མེད་པ་ལ། །འདི་ཡི་དོན་གསལ་བྱེད་པ་གང་། །དེ་ཀུན་བདུད་ཀྱིས་བསླུས་པའོ། །གང་ཞིག་འདི་དོན་སྒྲུབ་མི་བྱེད། །དེ་ཡི་འབྲས་བུ་མི་འཐོབ་སྟེ། །ལུས་སེམས་ཐང་ཆད་ཉོན་མོངས་ལ། །སྲིད་པའི་
རྒྱ་མཚོར་འཁོར་འགྱུར་གསུངས། །ཟབ་མོའི་དོན་རྣམས་བརྗོད་པ་དང་། བག་མེད་འཁྲུལ་བར་གྱུར་ན་ཡང་། །རྒྱལ་བ་སྲས་བཅས་ཚོགས་རྣམས་ཀུན། །འགལ་བ་མཆིས་ན་བཟོད་པར་མཛོད། །ཚིག་དང་ཡི་གེ་ལ་བརྟེན་ནས། །འདི་ཡི་དོན་ནི་གསལ་བར་བཤད། །དེ་ཡི་
བསོད་ནམས་ཀྱིས་ཐོབ་པའི། །དགེ་བས་འགྲོ་ཀུན་སངས་རྒྱས་ཤོག །དཔལ་དེ་ཁོ་ན་ཉིད་ཀྱི་རྒྱུད་ཀྱི་དཀའ་འགྲེལ་རིན་ཆེན་ཕྲེང་བ་ཞེས་བྱ་བ། རྒྱ་གར་གྱི་སློབ་དཔོན་ཆེན་པོའི་མཆོག །མ་ཧཱ་སུ་ཁ་ཏ་བཛྲས་མཛད་པ་རྫོགས་སོ།།       །།དགེ་སློང་བྱང་ཆུབ་འབྱུང་
གནས་ཀྱིས་བསྒྱུར་བའོ།།      །།༄༅༅།   །རྒྱ་གར་སྐད་དུ། ས་མཱ་ངྷི་བྷཱ་ཥ་ཊཱི་ཀ །བོད་སྐད་དུ། དགོངས་པའི་སྐད་ཀྱི་འགྲེལ་པ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །ཇི་སྙེད་རྡོ་རྗེ་མཁའ་འགྲོ་མ། །ཀུན་དུ་རྟོག་པའི་འཆིང་གཅོད་ཅིང་། །འཇིག་རྟེན་བྱ་
བར་རབ་འཇུག་པ། །དེ་སྙེད་རྣམས་ལ་རྟག་ཕྱག་འཚལ། །བརྡའི་རྣམ་གྲངས་རྣམ་པ་བདུན་གྱིས་བཤད་པ་བཤད་པར་བྱའོ། །དེ་ལ་ཆང་ནི་ནམ་མཁའི་བདུད་རྩི་ཡིན་ཏེ། དེ་རྒྱུན་མི་འཆད་པར་བཏུང་བར་བྱའོ། །སྟོབས་ནི་རླུང་ཡིན་ལ་དེ་བཟའ་བ་ནི་འགོག་པ་ཞེས་བྱ་བར་དགོངས་
སོ། །མ་ལ་ཡ་ཛཾ་འབྱུང་བ་དང་དབང་པོ་དང་རྣམ་པར་ཤེས་པ་རྣམས་གཅིག་ཏུ་ཡང་དག་པར་འདུག་ནས་བསྒོམ་པར་བྱ་བ་ཡིན་ཏེ། ལྷན་ཅིག་སྐྱེས་པའི་དགའ་བས་ཞེས་བྱ་བར་དགོངས་སོ། །ཁེ་ཊ་ནི་རླུང་འགྲོ་བ་ཡིན་ཏེ། དེ་ཡང་རྣལ་འབྱོར་བཞི་དང་ལྡན་པས་མི་གཟུང་བར་