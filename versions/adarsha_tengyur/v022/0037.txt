སྐུ་ཡི་འཁོར་ལོ་ས་འོག་གནས། །འཁོར་ལོ་ཀུན་གྱི་དཔའ་བོ་དང་། །དཔའ་མོ་རྣམས་ཀྱི་རིམ་ཇི་བཞིན། །དཔྲལ་བར་རྡོ་རྗེ་ཕྲེང་བ་དང་། །པདྨའི་འཁོར་ལོ་ཕྲེང་བས་མཚན། །ཡང་ན་རང་གི་འཁོར་ལོ་ཡི། །ཁ་དོག་གིས་ནི་ལྷ་རྣམས་ཀྱི། །ཁ་དོག་རབ་ཏུ་
བརྟག་པར་བྱ། །ཤར་དང་བྱང་ཕྱོགས་སྒོ་རྣམས་སུ། །སྒོ་སྲུང་བཞི་ནི་གནས་པ་སྟེ། །ཁྭ་གདོང་མ་དང་འུག་གདོང་མ། །ཁྱི་གདོང་མ་དང་ཕག་གདོང་མའོ། །མེ་དང་བདེན་བྲལ་ལ་སོགས་པའི་མཚམས་རྣམས་སུ་གཤིན་རྗེ་བརྟན་མ་དང་། གཤིན་རྗེ་ཕོ་ཉ་མ་དང་། གཤིན་རྗེ་མཆེ་བ་ཅན་དང་། 
གཤིན་རྗེ་འཇོམས་མའོ། །མཁའ་འགྲོ་མ་དང་མ་མོ་དང་། །དཔའ་བོ་ཉིད་ཀྱང་ཕྱག་བཞི་པའོ། །ཕྱོགས་སྒོ་མཚམས་གནས་ལྷ་མོ་རྣམས། །ཡི་དགས་ཀྱི་ནི་གདན་ལ་བཞུགས། །གཡས་བརྐྱང་ཞབས་ཀྱི་སྦྱོར་བ་ཡིས། །པདྨའི་སྟེང་ན་སྒོ་སྲུང་རྣམས། །མཚམས་ཀྱི་ལྷ་མོའང་དེ་ཀུན་ལ། །
སྐྱིལ་ཀྲུང་ཕྱེད་པའི་གར་གྱིས་གནས། །དེ་བཞིན་མཚམས་གནས་ལྷ་མོ་རྣམས། །གཟུགས་གཉིས་ཀྱིས་ནི་ཡིད་འཕྲོག་མ། །གཡས་ན་གྲི་གུག་ལྕགས་ཀྱུ་ཞགས། །ལྕགས་སྒྲོག་དང་ནི་དྲིལ་བུའོ། །གཡོན་ན་མེ་ལོང་པི་ཝང་དང་། །དྲི་རོ་ཐོད་པ་ཁ་ཊྭཱཾ་ག །ཁྭ་གདོང་ལ་སོགས་མཁའ་འགྲོ་
མ། །མིང་དང་མཐུན་པར་ཞལ་དྲན་བྱ། །མ་ཧེ་བོང་བུ་རྔ་མོ་རྟ། །མཚམས་ཀྱི་བཙུན་མོ་རྣམས་ཀྱི་ཞལ། །སེང་གེ་སྟག་དང་གླང་པོ་རྟ། །མཁའ་འགྲོ་མ་ལ་སོགས་པའི་ཞལ། །སྒོ་ཡི་རྩ་བའི་ཟུར་དག་ཏུ། །མཆོད་པའི་སྣམ་བུར་གནས་པ་ནི། །པི་ཝང་མ་དང་གླིང་བུ་མ། །རྔ་དུང་མ་
དང་རྫ་རྔ་མ། །བཞད་མོ་སྒེག་མོ་གླུ་གར་མ། །མེ་ཏོག་མ་དང་སྤོས་འཆང་མ། །མར་མེ་མ་དང་དྲི་འཆང་མ། །མེ་ལོང་མ་དང་རོ་འཛིན་མ། །རེག་བྱ་མ་དང་ཆོས་ལྡན་མ། །པི་ཝང་མ་དང་སྒེག་མ་སྔོ། །གླིང་བུ་མ་དང་གླུ་མ་སེར། །གར་མཁན་རྔ་དུང་མ་ནི་ལྗང་། །རྫ་རྔ་བཞད་མ་དཀར་དང་
དམར། །པི་ཝང་གླིང་སོགས་ལྷ་མོ་ཡི། །པི་ཝང་སོགས་སྤངས་ཕྱག་རྣམས་ལ། །རྡོར་དྲིལ་དེ་ལས་གཞན་པ་ལ། །ཁ་ཊྭཱཾ་ག་དང་ཐོད་པའོ། །རྡོར་དྲིལ་ང་རྒྱལ་བཅས་སྒེག་མོ། །གླུ་མཁན་མ་དང་རོལ་བཅས་མ། །པདྨ་ཀོར་བཅས་གར་མཁན་མ། །དེ་ལྟར་ཐམས་ཅད་ཕྱག་བཞིའོ། །