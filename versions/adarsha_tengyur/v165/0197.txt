མདོ་ལྟག་མ་ལྟར་གོས་བཟང་ངན་བརྗེ་བ་ལ་དགེ་སློང་ཕས་ཁ་བརྔམ་ཏུ་བདག་རྒྱལ་བར་མཐུས་མི་བྱའི་གོས་བཟང་པོ་ཅི་རི་བ་བཞིན་དུ་ངན་པ་གྲངས་མང་སྟེ་རིན་མཉམ་པ་དང་དགེ་སློང་མ་མ་དད་ཅིང་མི་དགའ་བ་མེད་པར་མགུ་བར་བྱས་ཏེ་བརྗེའོ། །བླངས་ན་གཉེན་ཡང་མ་ཡིན་
ལ་དགེ་སློང་མ་ཡང་ཡིན་པ་དང་གོས་ཀྱང་བླངས་པ་དང་ཡན་ལག་གསུམ། གསོལ་དགེ་སློང་མ་ལ་གོས་བླངས་པ་དང་གཉེན་མ་ཡིན་པར་ཤེས་བཞིན་པ་དང་ཡན་ལག་ལྔ། གོས་བླངས་པ་དེ་གོས་ཀྱང་ཡིན་པ་དང་ལག་ཏུའང་ཐོབ་པ་དང་ཡན་ལག་འདི་དགུ་དང་ལྡན་ན་སྤང་བར་འགྱུར།
 ལྟུང་བ་མེད་པ་ནི་དགེ་འདུན་གྱི་ཕྱིར་གོས་བྱིན་པའོ། །དགེ་སློང་མས་དགེ་འདུན་ཕོ་ལ་གོས་ཤིག་ཡོན་དུ་ཕུལ་བ་ནི་བླངས་ཀྱང་ཉེས་མེད་དོ། །ལེགས་པར་བཤད་པའི་ཕྱིར་བཤད་ཅེས། ཚུལ་ནས་འབྱུང་བ་དང་འཇུག་པའི་ཚེ་དགེ་སློང་ཕས་ཆོས་བསྙད་པ་དང་དགེ་སློང་མ་ལ་དགེ་སློང་
ཕས་ཆོས་བཤད་པ་ལ་ཡིད་ཆེས་ཤིང་དགའ་སྟེ་དེ་ལྟ་བུ་ཆོས་བཟང་པོ་བཤད་པ་ལ་ཡོན་ཕུལ་ལོ་ཞེས་ཕུལ་ན་བླངས་ཀྱང་ཉེས་མེད། རབ་ཏུ་རྫོགས་པའི་ཚེ་དང་རླག་ནའོ། །དགེ་སྦྱོང་ཕོ་ཞིག་བསྙེན་པར་རྫོགས་པའི་ཚེ་དེ་ཡོ་བྱད་དུ་དགེ་སློང་མས་གོས་བྱིན་པ་དང་གོས་སྟོར་ཏམ་གོས་ཆུས་ཁྱེར་
རམ་མེས་ཚིག་གམ་ཕྲོགས་ཏེ་མེད་པ་ལ་སོགས་པ་ལ་དགེ་སློང་མས་གོས་བྱིན་ན་བླངས་ཀྱང་ཉེས་མེད་དོ། །དད་པས་ནོར་བདུན་དུ་བཞག་ནས་སྨྲས་ཏེ་མི་ལྟོས་པས་སོང་ན་ཡང་ངོ་། །དགེ་སློང་མས་དགེ་སློང་ལ་ནོར་སྦྱིན་པར་དད་དེ་མདུན་དུ་བཞག་ནས་མི་འདོད་ཅེས་བྱས་ཀྱང་མ་བཏུབ་སྟེ་ནོར་བོར་
ནས་ནོར་ལ་མི་ལྟས་པར་སོང་ན་ནོར་དེ་བླངས་ཀྱང་ཉེས་མེད་དོ། །གོས་མ་ཡིན་པ་ཁ་ཟས་ལྟ་བུ་གཞན་ཞིག་དགེ་སློང་ཕས་བླངས་པ་ནི་ཉེས་བྱས་སོ། །ལེན་པའི་སྤང་བ་སྟེ་རྣམ་པར་འབྱེད་པའི་འོ། །ལེན་པའི་སྤང་བའི་ལྟུང་བ་སྟེ་འདུལ་བ་རྣམ་པར་འབྱེད་པའི་ནང་ནས་འབྱུང་བའི་མདོ།།     །།ལག་
པར་ཐོབ་པར་གྱུར་ན། དགེ་སློང་མ་ལས་གོས་བླངས་པ་ནི་བདག་གི་ལག་ཏུ་ཐོབ་ན་སྤང་བར་འགྱུར། ལྟ་བའི་སྤྱོད་ཡུལ་དུ་གྱུར་པ་དེ་ནི་སྔ་མའོ། །དགེ་སློང་མ་ལ་གོས་བླངས་པ་བདག་གི་ལག་ཏུ་ནི་མ་བླངས་ཀྱི་ཁྱེར་ཏེ་འོངས་པ་ལ་བདག་གི་མིག་གིས་མཐོང་བར་བཞག་སྟེ་བླངས་པ་ཡང་ལག་