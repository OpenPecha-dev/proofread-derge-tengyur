གར་ཉི་མ་ལ་གནས་པའི་ཡི་གེ་ཧྲཱིཿདམར་པོས་བསྐྱེད་པའི་པདྨ་དམར་པོ་འདབ་མ་བརྒྱད་པ་རྩ་བ་སྐྱེ་གནས་ཀྱི་བར་དུ་ཟུག་པ་རྣམ་པར་བསམས་ལ། དེའི་འདབ་མ་བརྒྱད་ལ་ནི་ཨཱ་ཨཱི་ཨཱུ་རཱྀ་ལཱྀ་ཨཻ་ཨཽ་ཨཱཿབྱ་བ་དབྱངས་ཡིག་འདི་བརྒྱད་ཡོངས་སུ་གྱུར་པ་ལས་བུང་བ་བརྒྱད་དེ། དགའ་ཞིང་
རྒྱས་ལ་ཁྲོ་བར་གྱུར་པ་ཁ་དོག་དམར་བ་རིམ་གྱིས་གནས་པ་རྣམས་རང་གི་སྣ་བུག་གི་རླུང་གིས་བསྐུལ་ནས་རང་གི་སྣ་བུག་གཡོན་པ་ནས་ཕྱུང་སྟེ། བསྒྲུབ་བྱའི་སྣ་བུག་གི་བུ་ག་གཡས་པ་ནས་རབ་ཏུ་ཞུགས་ཏེ་རྩ་བ་ནས་རྣམ་པར་ཉམས་པར་བྱེད་པར་བལྟས་ལ། ཨ་ཨ་ཨུ་རྀ་ལྀ་ཨེ་
ཨོ་ཨཾ་བྱ་བའི་དབྱངས་ཡིག་ཐུང་ངུ་ན་བརྒྱད་པོ་འདི་ཡོངས་སུ་གྱུར་པ་ལས་དེ་དག་བསྒོམས་ལ་རྣ་བའི་དྲུང་དུ་བཀང་བའི་ཨུཏྤ་ལ་དམར་པོའི་མདའ་གཞུའི་ཚོགས་ཀྱིས་བསྒྲུབ་བྱའི་ཟེའུ་འབྲུ་ཕུག་ནས་དེ་དག་ཡོངས་སུ་སྨིན་པ་ལས་མདས་དྲངས་ནས་དེའི་སྣ་བུག་གཡོན་པའི་བུ་ག་ནས་
ངེས་པར་འོངས་པས་རྣལ་འབྱོར་པའི་སྣ་བུག་གཡས་པ་ནས་དེ་རང་གི་སྙིང་ལ་རབ་ཏུ་ཞུགས་པ་རྣམ་པར་བསམ་མོ། །ཕྱི་ནས་ནི་ཨུཏྤ་ལའི་ཡུ་བས་མགྲིན་པ་བཅིངས་ཤིང་སྐྱེ་གནས་ཀྱང་ལྕགས་ཀྱུས་ཕུག་པས་ལྷང་ཀྱོག་བསྐྱོད་ནས་འོད་ཟེར་འབར་བས་མཆོག་ཏུ་དབང་དུ་
བྱས་ཤིང་དེ་ལ་ཞོན་ལ་དགའ་བ་དང་ལྡན་པས་སྔགས་བཟླས་པར་བྱ་བའོ། །ཨོཾ་ཀུ་རུ་ཀུལླེ་ཧྲཱི་ཆེ་གེ་མོ་བདག་གི་དབང་དུ་གྱིས་སྭཱ་ཧཱ། ཉི་མ་བདུན་ན་འགྲུབ་པར་འགྱུར་བ་ཡིན་ནོ། །བུང་བའི་རྣལ་འབྱོར་གྱི་ཀུ་རུ་ཀུལླེའི་སྒྲུབ་ཐབས་སོ། །ཨ་བྷ་ཡ་ལས་དགེ་
སློང་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།།    ༄༅༅། །རྒྱ་གར་སྐད་དུ། ཀུ་རུ་ཀུལླཱ་སཱ་དྷ་ནཾ། བོད་སྐད་དུ། ཀུ་རུ་ཀུལླེའི་སྒྲུབ་ཐབས། ཨོཾ་ཀུ་རུ་ཀུལླེ་ལ་ཕྱག་འཚལ་ལོ། །དང་པོ་བདེ་བའི་སྟན་ལ་ཉེ་བར་གནས་ལ། ཀུ་རུ་ཀུལླཱའི་གཟུགས་སུ་བྱས་ཏེ། 
སེམས་ཅན་མ་ལུས་དབང་དུ་བྱས་པ་བརྩམ་པར་བྱ་བའོ། །རང་གི་སྙིང་གར་ཉི་མའི་དཀྱིལ་འཁོར་རོ། །དེའི་སྟེང་དུ་ཡི་གེ་ཏཱྃ་དམར་པོའོ། །དེ་ལས་འོད་ཟེར་ལྔ་ཀུན་ནས་སྤྲོས་ལ་དེ་བཞིན་གཤེགས་པ་རྣམས་ལེགས་པར་མཆོད་ཅིང་། དཀོན་མཆོག་གསུམ་ལ་