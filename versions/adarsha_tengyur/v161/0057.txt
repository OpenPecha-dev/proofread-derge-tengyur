རྣམས་ཀྱི་ཉེས་པ་ཅི་ཡང་རུང་བ་དང་། སེར་སྣའི་ཆོས་ལ་ཡང་དག་པར་གནས་པ་དེ་དང་འདྲ་བའི་སྐྱེས་པ་དགེ་སློང་འདིར་ན་སྨད་པའོ། །ཆོས་འཚོང་བ་ཞེས་བྱ་བའི་ལྟུང་བྱེད་དོ།    །གང་ལ་འདྲིད་པའི་ལྟུང་བྱེད་དུ་འགྱུར་ཞེ་ན། དེའི་ཕྱིར་རབ་ཏུ་དབྱུང་བ་དང་མཐུན་པ་
བསྟན་པས་ཁྱིམ་རྒྱས་པར་བྱ་བ་སྤོང་དུ་བཅུག་ནས་རབ་ཏུ་མི་འབྱིན་པ་ལའོ་ཞེས་བྱ་བ་སྨོས་ཏེ། བསླབ་པའི་གཞི་འདི་ནི་གཽ་ཏ་མ་སྐེམ་མོས་ཕྱུག་པོའི་ཡུགས་ས་མོ་གཞན་མྱ་ངན་གྱི་ཟུག་རྔུས་གཟིར་བ་ཞིག་ལ་ཅིའི་ཕྱིར་རབ་ཏུ་མི་འབྱུང་ཞེས་སྨྲས་པ་དང་། དེ་ན་རེ་གལ་ཏེ་འཕགས་མས་རབ་ཏུ་
དབྱུང་བར་གནང་ན་བདག་རབ་ཏུ་འབྱུང་ངོ་ཞེས་ཟེར་བ་ལ། དེས་དེ་ལ་ཁྱིམ་རྒྱས་པར་བྱ་བ་འདི་དག་སྤོང་ན་དེ་བས་ན་ཁྱོད་རབ་ཏུ་འབྱུང་བར་འགྱུར་བ་མི་དཀའོ་ཞེས་སྨྲས་པ་དང་། ཁྱིམ་རྒྱས་པར་བྱ་བ་སྤངས་པ་ན་དེས་དེ་རབ་ཏུ་མ་བྱུང་བ་ལས་བཅས་པ་ཡིན་ནོ། །འདིས་ནི་ཁས་མ་
བླངས་པ་མ་ཡིན་ཏེ། གང་ཞིག་ཕྱིས་ཁྱོད་ལ་དཀའ་བར་མི་འགྱུར་བ་ཞེས་བྱ་བའི་ཚིག་དལ་འདི་བསྟན་པར་ཤེས་པར་བྱའོ། །དེ་ལ་ཁྱིམ་རྒྱས་པར་བྱ་བ་འདི་དག་སྤོང་ན་ཁོ་མོས་ཁྱོད་རབ་ཏུ་འབྱུང་བར་འགྱུར་བ་ཞེས་བྱ་བ་གང་ཞིག་གསལ་པོར་ཁས་བླངས་པ་དེ་ནི་རྗེས་སུ་མི་མཐུན་པར་ཁས་
བླངས་པ་བསྟན་པ་མ་ཡིན་ནོ། །དེ་ལྟ་བས་ན་དེ་ལ་འདིས་མ་བསྡུས་པ་ཉིད་མ་ཡིན་ནོ། །འདིའི་རྗེས་སུ་འབྲངས་པས་གཞན་དག་འདྲིད་པ་ལ་ནི་ཉེས་བྱས་སུ་རྟོགས་པར་བྱའོ། །འདྲིད་པའི་ལྟུང་བྱེད་དོ།    །གང་ལ་འཁོར་མང་པོ་སོགས་པའི་ལྟུང་བྱེད་དུ་འགྱུར་ཞེ་ན། དེའི་ཕྱིར་ལོའི་རྗེས་སུ་རབ་
ཏུ་འབྱིན་པ་ལའོ་ཞེས་བྱ་བ་སྨོས་ཏེ། རབ་ཏུ་བྱུང་བ་གཞན་གཉིས་པ་ཞེས་བྱ་བའི་དོན་ཏོ། །འདིར་མཐར་ཐུག་པའི་གཙོ་བོ་ལོ་གཞན་གཟུང་བ་རྣམས་གནས་པ་ཡིན་ནོ། །དེ་བས་ན་ལོ་དང་པོ་ལ་དེ་དང་ལྷན་ཅིག་གམ་ཕྱིས་རབ་ཏུ་བྱུང་བ་ལ་ལྟུང་བྱེད་དུ་རྟོགས་པར་བྱའོ། །ལོ་གསུམ་པ་ལ་སོགས་པ་དག་ལྟུང་
བ་མེད་པར་རིག་པར་བྱའོ། །འཁོར་མང་པོ་སོགས་པའི་ལྟུང་བྱེད་དོ།    །གང་ལ་མ་གནང་བ་སྡུད་པའི་ལྟུང་བྱེད་དུ་འགྱུར་ཞེ་ན། དེའི་ཕྱིར་བདག་པོས་མ་གནང་བ་རབ་ཏུ་འབྱིན་པ་ལའོ་ཞེས་བྱ་བ་སྨོས་ཏེ། རབ་ཏུ་འབྱིན་པ་ལའོ་ཞེས་བྱ་བ་ནི་འདིར་འོག་མ་བཞི་པོ་རྣམས་ལ་ཡང་སྦྱར་བར་བྱའོ། །བདག་