དེ་ཡི་གཡོན་དུ་ཨུ་ལས་བྱུང་། །ཨུཏྤལ་དགའ་མའི་རྣལ་འབྱོར་མ། །ཁ་དོག་དམར་མོ་འབར་བ་ཆེ། །གདེངས་ཀ་གསུམ་གྱིས་རྣམ་པར་སྤྲས། །ལག་པ་གཡས་ན་ཨུཏྤལ་ཏེ། །གཡོན་པ་པུས་མོར་འཕྱང་བ་སྟེ། །དེ་ཡི་ཕྱི་རོལ་ཟླུམ་མོའི་ཞིང་། །དཔའ་བོ་བཅུ་དྲུག་རེ་མིག་སྟེ། །དེ་ལ་ཤར་
སོགས་རེ་མིག་ལ། །འཇིགས་བྱེད་དཀར་མིན་ཡན་ལག་སོགས། །ཐམས་ཅད་རོ་གདན་ཤེས་པར་བྱ། །ཕྱག་བཞི་ཡིས་ནི་རྣམ་པར་སྤྲས། །རྩེ་གསུམ་རྣལ་འབྱོར་སྣོད་དང་ནི། །ཁ་ཊྭཱྃ་ག་དང་ཐིག་ལེའི་ལག །དཀར་མིན་ཡན་ལག་ཁ་དོག་གནག །ཤར་གྱི་རེ་མིག་རྣམ་པར་གནས། །གཡོན་
གྱི་ངོས་གནས་མྱ་ངན་མེད། །སེར་མོའི་འོད་ཅན་རྡོ་རྗེ་འཛིན། །དབང་ལྡན་འཇིགས་རུང་ཤེས་བྱ་སྟེ། །ཁ་དོག་སེར་པོ་འབར་བ་ཆེ། །གཡོན་ནས་རྣ་བ་མཐོང་བ་ཅན། །དམར་མོ་རྩེ་གསུམ་འཛིན་པར་བྱེད། །གཏུམ་པོ་བྱང་གི་རེ་མིག་ལ། །ཁ་དོག་དམར་པོ་འབར་བ་ཆེ། །གཡོན་གྱི་ངོས་ནས་
བདེ་བྱེད་མ། །སེར་མོའི་འོད་ཅན་རིན་ཆེན་འཛིན། །སྡུད་བྱེད་འཇིགས་བྱེད་དམར་མོ་སྟེ། །རླུང་གི་རེ་མིག་ལ་ཤེས་བྱ། །རླུང་ཤུགས་མ་ནི་གཡོན་དུ་གནས། །རྒྱལ་མཚན་ལྗང་གུ་འཛིན་པར་བྱེད། །སྒྲ་སྒྲོགས་ནུབ་ཀྱི་རེ་མིག་ལ། །ཁ་དོག་སེར་པོ་འབར་བ་ཆེ། །གཡོན་གྱི་ངོས་སུ་སྒྱུ་མ་ཆེ། །ལག་ན་ཞགས་
པ་དཀར་པོའི་འོད། །སྨྱོ་བྱེད་བདེན་བྲལ་རེ་མིག་ལ། །ཁ་དོག་སྔོན་པོ་འབར་བ་ཆེ། །གཡོན་གྱི་ངོས་ནས་འབར་མ་ནི། །དུ་བའི་མདོག་ཅན་རལ་གྲི་འཛིན། །ཐོད་ཅན་ལྷོ་ཡི་རེ་མིག་ལ། །ཁ་དོག་སེར་པོ་འབར་བ་ཆེ། །གཡོན་གྱི་ངོས་སུ་དཔལ་ཆེན་པོ། །ནག་མོ་དབྱུག་པ་འཛིན་པ་ལ། །ཁྲོ་བོ་མེ་ཡི་རེ་
མིག་ལ། ཁ་དོག་སྔོ་བསངས་འབར་བ་ཆེ། །གཡོན་གྱི་ངོས་གནས་ནག་མོ་ནི། །སྔོན་མོ་མདུང་ཐུང་འཛིན་པ་མ། །སྟོབས་ཆེན་ལ་སོགས་དཔའ་བོ་རྣམས། །རོ་ཡི་གདན་ལ་ཡང་དག་གནས། །ཁ་ཊྭཱྃ་ག་དང་རྣལ་འབྱོར་སྣོད། །ཁམ་ཕོར་དང་ནི་གྲི་གུག་འཛིན། །ཤར་གྱི་ཟུར་མཐའི་རེ་མིག་ལ། །
སྟོབས་ཆེན་ཁ་དོག་དཀར་པོའོ། །དེ་ཡི་གཡོན་དུ་རབ་དང་མ། །སེར་མོ་ཟས་ནི་འཛིན་པར་བྱེད། །གཤིན་རྗེའི་ངོས་མཐའི་རེ་མིག་ལ། །དྲིལ་བུ་ཆེན་པོའི་དབང་ཕྱུག་གནག །དེ་ཡི་གཡོན་གནས་ཨཾ་བི་ཀ །གཡས་པས་ཀུན་ནས་གཏོར་མ་འཛིན། །གཤིན་རྗེ་བདེན་བྲལ་དག་གི་དབུས། །