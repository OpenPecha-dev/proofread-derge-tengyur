གཞན་ཡང་བཟའ་བཏུང་སྣ་ཚོགས་ཏེ། །གྲོ་གའམ་རས་སམ་ཤིང་ཤུན་ལ། །མཆོད་པའི་བྱེ་བྲག་སྣ་ཚོགས་བྱ། །མདོར་ན་སྣ་ཚོགས་པ་ཡི་རྫས། །སྡིག་པ་མེད་ཅིང་གནོད་པ་མེད། །ཡོ་བྱད་དམ་པར་འདི་བཤད་དོ། །གཞན་ཡང་གཏོར་མ་ཆེན་པོ་ནི། །ཤིན་ཏུ་ཆེ་བའི་སྣོད་དག་ཏུ། །
མཆོད་པའི་བྱེ་བྲག་ཁ་ཟས་ཀྱིས། །ཁེངས་པར་བཀང་བའི་སྟེང་དག་ཏུ། །ཨ་ཤྭདྠ་ཡི་ཤིང་དག་ལ། །གྲུ་གསུམ་ཕྱག་རྒྱ་བྱས་ཏེ་གཞག །གྲུ་གསུམ་རྩེ་ལ་མར་མེ་གསུམ། །ཉིན་མཚན་རྟག་ཏུ་གཏང་བར་བྱ། །དེ་རུ་འཕན་དང་རྒྱལ་མཚན་དང་། །གདུགས་དང་ཕྱག་རྒྱ་སྣ་ཚོགས་གཞག །
དེ་ཡི་དབུས་སུ་ཟན་ཁམ་གསུམ། །སྟེང་དུ་བྷནྡྷ་མཚན་{𰶋བཟངས་,བཟང་}དག །ཁྲག་ཆེན་དག་གིས་གང་བ་གཞག །གཞན་ཡང་མཛེས་པའི་སྣོད་དག་ཏུ། །ཁེངས་པར་བཀང་བའི་སྟེང་དག་ཏུ། །འཕན་དང་རྒྱལ་མཚན་གདུགས་རྣམས་གཟུགས། །མར་མེ་གཅིག་ཀྱང་རྟག་ཏུ་གཏང་། །མཁའ་
འགྲོ་མ་དང་ཕྱོགས་སྐྱོང་ནི། །མཛེས་པའི་སྣོད་དུ་རྫས་རྣམས་ཀྱིས། །ལེགས་པར་བཀང་སྟེ་གཞག་པར་བྱ། །ཚོགས་དང་ཚོགས་ཀྱི་རོལ་པ་ཡིན། །ལྷག་མ་དག་ལ་ལྷག་མ་བྱ། །ཀུན་ཀྱང་གཅན་གཟན་རྗེས་བཞིན་ནམ། །ལས་ཀྱི་དབྱིབས་དང་སྦྱར་བར་བྱ། །ཆང་དང་ཁྲག་དང་ཆུ་ཡིས་
སྦྱང་། །གཏོར་ཆེན་རྩ་བའི་དབུས་སུ་གཞག །ཡང་ན་བྱང་ཤར་མཚམས་སུ་གཞག །ལྷག་མ་ལྷོ་ཡི་ཕྱོགས་སུའོ། །ཕྱོགས་སྐྱོང་ཤར་ཏེ་མཁའ་འགྲོ་ནུབ། །ཤིན་ཏུ་ལྷག་མ་མདུན་ནམ་བྱང་། །ཡཾ་ལས་རླུང་དང་རཾ་ལས་མེ། །ཨ་ལས་སྣོད་ཀྱི་ནང་དག་ཏུ། །ཨཾ་ལས་ཉི་མའི་དཀྱིལ་
འཁོར་བསམ། །དེ་ཡི་དབུས་དང་ཕྱོགས་མཚམས་སུ། །ཧཱུཾ་བྷྲཱུཾ་ཨཱཾ་ཛྲཱྀཾ་ཁཾ། ན་གོ་ཀུ་ད་ཧ། དྲི་ཆུ་དྲི་ཆེན་ཁྲག་དང་ག་བུར་ཤེལ། །མི་དང་བ་ལང་ཁྱི་གླང་རྟ། །དེ་ཡི་སྟེང་དུ་ཡིག་འབྲུ་བསམ། །དེ་ལས་རིགས་ལྔ་ཡབ་ཡུམ་བསམ། །དེ་སྟེང་ཨོཾ་ལས་ཟླ་བ་སྟེ། །དེ་སྟེང་ཧཱུཾ་ལས་རྡོ་རྗེ་བསམ། །
ཕཊ་ཀྱིས་བུད་ཅིང་འབར་བ་དང་། །བསྲོས་ཏེ་དྲོས་པས་ཡབ་ཡུམ་རོལ། །བྱང་ཆུབ་སེམས་ཀྱི་འོད་ཟེར་གྱིས། །ཕྱོགས་བཅུ་དག་ན་གནས་པ་ཡི། །བདེ་གཤེགས་ཡེ་ཤེས་བྱང་ཆུབ་སེམས། །སེམས་ཅན་རྣམས་ཀྱི་བཀྲག་གཟི་མདངས། །རྩི་ཤིང་ནགས་ཚལ་བཅུད་བསྡུས་ཏེ། །