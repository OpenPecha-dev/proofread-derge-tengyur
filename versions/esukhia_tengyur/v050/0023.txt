གྱིས་མི་འགྲུབ་སྟེ། །ཐེ་ཚོམ་མེད་ངེས་འགྲུབ་པར་འགྱུར། །དེ་ལྟར་བྱས་ཀྱང་མ་བྱུང་ན། །མཚན་མ་གསུམ་མམ་ནུས་པ་བརྟག །ཡུངས་ཀར་དག་ལ་སྔགས་བཟླས་ནས། །ཤིང་ལྗོན་ལ་སོགས་མེ་ཏོག་ལ། །བཏབ་ནས་བསྐམས་གྱུར་རབ་ཡིན་ནོ། །
ཆུ་ལ་བཟླས་ཏེ་གཏོར་བ་ན། །ཆར་པ་ལ་སོགས་འབེབས་པ་དང་། །ཐལ་བ་ལ་ནི་སྔགས་བཟླས་ན། །ཆར་པ་ལ་སོགས་གཅོད་པར་འགྱུར། །དེ་ནི་འབྲིང་གི་ནུས་པའི་རྟགས། །ཡུངས་ཀར་ཕྱག་མཚན་ལ་སོགས་པས། །སྔགས་བཟླས་གཏོར་ཞིང་བྲབས་པ་ཡིས། །གདོན་
དང་ནད་ལ་སོགས་པ་སེལ། །དེ་ནི་ཐ་མའི་ནུས་པའི་རྟགས། །དེ་ལྟར་བྱས་ཀྱང་མ་བྱུང་ན། །ལྷ་སོགས་མན་ངག་ཐམས་ཅད་སྤྲོ། །ཁམས་དང་བག་ཆགས་མེད་ཕྱིར་རོ། །ཆོ་ག་ཐམས་ཅད་གོང་བཞིན་ནོ། །མན་ངག་མི་མཐུན་གཞན་ཡང་སྦྱར། །དེ་ལྟར་བྱས་ན་དངོས་
གྲུབ་འབྱུང་། །དངོས་གྲུབ་བྱུང་བར་མ་གྱུར་ཀྱང་། །སྒྲིབ་པ་རྣམས་ནི་མགོ་མནན་ནས། །ཚོགས་ཆེན་ཁྱད་པར་བསགས་ནས་ནི། །དམ་ཚིག་མ་ཉམས་རྣལ་འབྱོར་པས། །སྐྱེ་བ་ཕྱི་མ་ལ་སོགས་སུ། །དངོས་གྲུབ་རྣམས་ནི་ཐོབ་པར་འགྱུར། །དངོས་གྲུབ་ཁྱད་པར་མ་ཐོབ་ན། །
སྐྱེ་བ་བདུན་ལ་གདོན་མི་ཟ། །ནང་གི་བཟླས་བརྗོད་བསྟན་པ་ནི། །རྣལ་འབྱོར་ལམ་པ་རྣམས་ཀྱིས་ནི། །སྙིང་གའི་འཁོར་ལོ་ལ་སོགས་ལ། །རང་འབྱུང་ཡི་གེ་ནུས་པ་ནི། །རླུང་གི་རྟ་ལ་ཞོན་ནས་ཀྱང་། །སྙིང་གའི་འཁོར་ལོ་ལ་སོགས་བསྐོར། །གསང་བའི་བཟླས་བརྗོད་
མན་ངག་ནི། །བྱང་ཆུབ་སེམས་ཀྱི་མན་ངག་གམ། །ཕྱག་རྒྱ་ལ་བརྟེན་ཇི་བཞིན་ནོ། །མཐར་ཐུག་གི་ནི་བཟླས་པ་ཡང་། །སྣང་བ་གསུམ་གྱི་མཐའ་ལ་ནི། །མི་རྟོག་ཡེ་ཤེས་སྟོང་ཉིད་གསལ། །དེ་ནི་བཟླས་པའི་མཆོག་ཡིན་ནོ། །བཟླས་པའི་རིམ་པའི་མན་ངག་ནི། །རྣལ་
འབྱོར་བློ་དམན་དོན་དུ་བསྟན། །བཟླས་བརྗོད་ཀྱི་མན་ངག་གི་སྦྱོར་ཀ་སྟེ་བཅུ་བདུན་པའོ།། །།བཅོམ་ལྡན་འདས་རྡོ་རྗེ་བསྣམས་ལ་ཕྱག་འཚལ་ལོ། །རྫོགས་རིམ་མན་ངག་ཅུང་ཞིག་བསྟན། །དངོས་པོ་གནས་པའི་གནས་ལུགས་དང་། །བློས་སུ་བསམ་པའི་རིམ་པ་ཡི། །