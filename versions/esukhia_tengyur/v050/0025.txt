དེ་ལ་བརྟེན་པའི་མན་ངག་ཚོགས། །རིམ་པ་བཞིན་དུ་ཤེས་པར་བྱའོ། །བསམ་ཞིང་བསྒོམ་པའི་རིམ་པ་ཡང་། །རང་འབྱུང་ཡི་གེའི་གནས་ཚུལ་ནི། །ཡི་གེ་ཧཱུཾ་དང་ཨ་དང་ནི། །ཨོཾ་དང་ཧཾ་གི་རྣམ་པ་བཞི། །མན་ངག་སྦྱོར་རྫོགས་ཤེས་པར་བྱ། །འཁོར་
ལོ་རྣམས་ནི་གསལ་བྱས་ལ། །ལྟེ་བར་ཀཱ་ལི་ཉིས་ལྡབ་པོ། །སྙིང་གར་དང་པོ་སྡེ་ཚན་དང་པོ་བརྒྱད། །མགྲིན་པར་ཨཱ་ལི་བཅུ་དྲུག་པོ། །དུང་ཁང་ལ་ནི་ཉིས་ལྡབ་བོ། །གཏུམ་མོ་ཞེས་བྱ་ལྟེ་བའི་ལྐོག །སོར་གཉིས་སོར་བཞི་སོར་དྲུག་ཏུ། །མར་མེ་བཞིན་དུ་གནས་པ་ལས། །
རླུང་མ་ཉིད་མའི་སྟོབས་ཀྱིས་སུ། །ལས་ཀྱི་རླུང་ནི་སྔོན་མོ་བཅུས། །སྤར་ནས་དེ་ལ་གཏད་པར་བྱ། །རྟགས་བརྒྱད་བྱུང་ནས་ཤིན་ཏུ་སྤར། །དགའ་བ་ལ་སོགས་རིམ་སྐྱེས་པས། །རྟགས་ལྔའི་མཐར་ནི་སྟོང་པར་འགྱུར། །འཁོར་ལོ་གཅིག་དང་འཁོར་ལོ་གཉིས། །གསུམ་
ལ་སོགས་པའི་མན་ངག་ནི། །རིམ་པ་བཞིན་དུ་སྦྱོར་ཤེས་བྱའོ། །རླུང་རྣམས་གཡས་དང་གཡོན་དུ་ནི། །གཉི་གར་རྒྱུ་དང་དལ་བར་རྒྱུ། །དེ་ལ་གཏད་པའི་རིམ་གྱིས་ནི། །སྤྲོ་བར་ནུས་ན་བསྡུ་བར་བྱའོ། །རྟགས་ལྔའི་མཐར་ནི་སྟོང་ཉིད་འགྱུར། །ཡང་ན་ཐིག་ལེའི་རྣམ་པ་ལ། །
སྤྲོ་བ་དང་ནི་བསྡུ་བ་དང་། །ལྔ་རུ་བལྟ་དང་གཅིག་ཏུ་བལྟ། །རིམ་གྱིས་བསྟན་པར་གྱུར་ནས་ནི། །ཕྱག་རྒྱའི་དངོས་གྲུབ་ཐོབ་པའོ། །རྫོགས་པའི་རིམ་པའི་སྦྱོར་ཀ་སྟེ་བཅོ་བརྒྱད་པའོ།། །།བཅོམ་ལྡན་འདས་རྡོ་རྗེ་འཛིན་པ་ལ་ཕྱག་འཚལ་ལོ། །བགེགས་བསྐྲད་པའི་ཆོ་ག་བསྟན་
པ། བགེགས་བསྐྲད་པའི་ཐབས་ལ། ཆོ་ག་ཆེ་ཆུང་གི་རིམ་པ་བསྒྲུབ་བྱའི་སྐབས་དང་སྦྱར་ཏེ། ཐབས་དཔག་ཏུ་མེད་པར་བྱའོ། །དེ་ལ་རྫས་ཀྱིས་བསྐྲད་པ་དང་། སྔགས་ཀྱིས་བསྐྲད་པ་དང་། སྟང་སྟབས་ཀྱིས་བསྐྲད་པ་དང་། །ཕྱག་རྒྱས་བསྐྲད་པ་དང་། ཏིང་ངེ་འཛིན་
གྱིས་བསྐྲད་པ་དང་། །ཡང་ན་རྫས་དང་སྔགས་ཀྱིས་བསྐྲད་པ་དང་། རྫས་དང་སྟང་སྟབས་ཀྱིས་བསྐྲད་པ་དང་། རྫས་དང་ཕྱག་རྒྱས་བསྐྲད་པ་དང་། །རྫས་དང་ཏིང་ངེ་འཛིན་གྱིས་བསྐྲད་པ་དང་། །ཡང་ན་སྔགས་དང་གཉིས་འདུས་དང་། །སྟང་སྟབས་དང་གཉིས་འདུས་དང་།