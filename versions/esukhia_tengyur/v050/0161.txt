ནཱ་ག་མཱ་ར་ཡ་ཐུམ་རིལ་རྦད་རྦད་ཧཱུཾ་ཕཊ། རྟག་ཏུ་བཟླས་ལ་མ་ཡེངས་པས་བསྒྲུབ་པར་བྱའོ། །འདི་ནི་ལས་ཐམས་ཅད་པའི་སྔགས་ཏེ། གང་ལ་ཡང་བུམ་པར་ཆུ་བླུགས་ལ་ཁྱུང་བསྐྱེད་ལ་བཟླས་པ་བརྒྱ་རྩ་བརྒྱད་བཟླས་ཏེ། དེ་ནས་ཡུངས་ཀར་བླུགས་ལ་ཁྲུས་
བྱའོ། །ནད་གང་ན་བར་ཡང་བྱུག་པར་བྱའོ། །བྱའི་ཤ་མི་བཟའ། སྒོ་ང་མི་བཟའ། བྱ་ལ་མི་བརྡེག །རྟག་ཏུ་ལྷར་བསྒོམ་པར་བྱའོ། །རྡོ་རྗེ་ཁྱུང་གི་སྒྲུབ་པའི་མན་ངག །སློབ་དཔོན་རྡོ་རྗེ་པདྨས་མཛད་པ་རྫོགས་སོ།། །།པཎྜི་ཏ་སའི་སྙིང་པོ་དང་། ལོ་ཙཱ་བ་རྨ་བན་གྱིས་
བསྒྱུར་བའོ།། {D2199}༄༅༅། །རྒྱ་གར་སྐད་དུ། བཛྲ་ཙཎྜ་མཎྜལ་བི་དྷི་བཱ་ས་ཛ་ཀ་བྷ་དྲ་ནཱ་མ། བོད་སྐད་དུ། རྡོ་རྗེ་གཏུམ་པོའི་དཀྱིལ་འཁོར་གྱི་ཆོ་ག་བཟང་པོ་མདོར་བསྡུས་པ་ཞེས་བྱ་བ། གསང་བའི་བདག་པོ་རྡོ་རྗེ་གཏུམ་པོ་ལ་ཕྱག་འཚལ་ལོ། །གསང་བ་
བསྟན་པའི་རྒྱུད་དང་ནི། །བླ་མའི་གདམས་པའི་ལམ་ཞུགས་ནས། །ཆོ་ག་བཟང་པོ་མདོར་བསྡུས་འདི། །རང་དགའ་ཉེས་པ་དོར་ཏེ་བྲི། །སློབ་དཔོན་མཚན་ཉིད་ཀུན་ལྡན་ཞིང་། །རྒྱུད་ཀྱི་དབང་ཐོབ་དམ་ཚིག་བརྟན། །གཞན་ཕན་བསྒྲུབ་ལ་དགའ་བ་ལ། །གཞན་དག་གུས་
པས་གསོལ་འདེབས་སམ། །ཡང་ན་རང་བཞིན་བསྒྲུབ་དོན་དུ། །ནུས་པ་དྲིས་ལ་ཚིག་གིས་སྦྱིན། །དུར་ཁྲོད་ལ་སོགས་དབེན་པའི་གནས། །བསྐྱེད་པའི་རིམ་པ་གསལ་བྱས་ལ། །གཙོ་བོ་འབུམ་ལ་འཁོར་རྣམས་ཁྲི། །རབ་འབྲིང་མཚན་མ་ཐོབ་པར་བྱ། །དེ་ནས་བླ་གོས་
ལེགས་བགོས་ནས། །སྙིམ་པ་མེ་ཏོག་གིས་བཀང་སྟེ། །གུས་པས་གསོལ་བ་གདབ་པར་བྱ། །དེ་ནས་དཀྱིལ་འཁོར་བྱ་བའི་ཕྱིར། །དུར་ཁྲོད་དབེན་པ་རྡོ་ལེབ་དང་། །སྔོན་བྱས་ཡིད་འོང་ལ་སོགས་སུ། །ལྟོ་འཕྱེའི་སྦྱོར་བས་བརྐོ་བར་བྱ། །བརྟག་ཅིང་སྦྱང་དང་བསྲུང་བར་བྱ། །
ཉེས་པ་མེད་པའི་ས་གཞི་དེར། །རྡོ་རྗེ་འཛིན་པར་གསལ་བ་དང་། །བཾ་ལས་སྐྱེས་པའི་ལྷ་མོ་སེར། །མཛེས་པ་རྒྱན་ལྡན་ལུས་ཕྱེད་སྣང་། །བུམ་པ་འཛིན་ལ་མཆོད་བསྟོད་དེ། །སྐྱོབ་པ་སངས་རྒྱས་ཐམས་ཅད་ཀྱི། །སྤྱོད་པའི་ཚུལ་དང་རྣམ་ཐར་ནི། །ས་དང་ཕ་རོལ་ཕྱིན་པ་ལ། །ལྷ་