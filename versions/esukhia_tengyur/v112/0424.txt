ཆགས་པ་དང་། །སྙོམ་པ་དང་ནི་ཆོས་མིན་ཆགས། །ཞུམ་དང་ཟས་མི་འདོད་པ་དང་། །ཐོབ་འདོད་དང་ནི་འདོད་འདུན་དང་། །གནོད་སེམས་དང་ནི་རྒོད་འགྱོད་དང་། །རྨུགས་དང་གཉིད་དང་སྡིག་འདོད་དང་། །ལེ་ལོ་དང་ནི་འདོད་ཆེན་དང་། །བཀའ་བློ་མི་བདེ་ཚུལ་མེད་དང་། །སྐྱེ་བོ་
ངན་མཚུངས་མི་དགའ་དང་། །རྟོག་པའི་སྐྱེ་བ་བཞི་དང་ནི། །ང་རྒྱལ་དབྱེ་བ་བདུན་དུ་ཤེས། །ཐེ་ཚོམ་རྣམས་ནི་ཉེ་ཉོན་མོངས། །དྲི་མ་འདི་རྣམས་སྤང་བྱའོ། །ཉེ་བའི་ཉོན་མོངས་པ་མདོར་བསྟན་པའོ། །ཁྲོ་བ་སེམས་རབ་འཁྲུགས་པ་སྟེ། །འཁོན་འཛིན་དེ་དང་རབ་འབྲེལ་ཉིད། །སེམས་ཀྱི་གྱ་གྱུ་
གཡོ་ཡིན་ཏེ། །གཞན་སྐྱིད་མི་བཟོད་ཕྲག་དོག་གོ། །རང་སྐྱོན་སྒྲིབ་པ་འཆབ་པའོ། །འཚིག་པ་སྡིག་པ་ཞེན་པ་ཉིད། །སེར་སྣ་རབ་ཏུ་མི་གཏོང་བའོ། །སྒྱུ་ནི་ཕ་རོལ་སླུ་བའོ། །ནོན་པ་སྤོབས་པ་ཉམས་གྱུར་པའོ། །ཉེས་རྩོམ་ཁྲོས་པས་ནོན་པའོ། །ངོ་ཚ་མེད་དང་ཁྲེལ་མེད་པ། །རང་དང་གཞན་
ལ་མི་འཛེམ་པའོ། །ཐོབ་ཀྱིས་འཇལ་བ་རྙེད་པའི་ཕྱིར། །མངོན་སུམ་གཞན་ལ་སྨོད་བྱེད་པའོ། །ཚུལ་འཆོས་རྙེད་དང་བཀུར་སྟིའི་ཕྱིར། །དབང་པོ་སྡོམ་པར་བྱེད་པ་སྟེ། །ཁ་གསག་རྙེད་དང་བཀུར་སྟིའི་ཕྱིར། །ཚིག་འཇམ་སྔར་ནི་སྨྲ་བའོ། །རྙེད་པས་རྙེད་པ་རྣམས་འདོད་པ། །སྔར་ཐོབ་པ་
ལ་བསྔགས་བྱེད་པའོ། །གཞན་གྱི་རྫས་ལ་མངོན་ཞེན་པས། །གཞན་གྱི་རྫས་ལ་བསྔགས་བྱེད་པ། །གཞོགས་སློང་ཉིད་དེ་ལྔ་འདི་དག །ལོག་པས་འཚོ་བར་འདོད་པའོ། །སྐྱོན་ཟློས་གཞན་ཁྲོས་སེམས་ལ་ནི། །གསོས་འདེབས་པ་ལ་བརྗོད་པའོ། །རྒྱགས་པ་དྲེགས་པའོ་སྣུངས་མེད་
ནི། །སེམས་ནི་རྟོག་པར་གྱུར་པའོ། །ཞེན་པ་ཀུན་ནས་དཀྲིས་པ་ཆུང་། །འདོད་པའི་འདོད་ཆགས་ལས་བྱུང་བའོ། །ཡོངས་སུ་ཞེན་པ་འདོད་པ་ལ། །ཀུན་ནས་དཀྲིས་པ་ཆེ་བའོ། །ཡིད་ལ་མི་བྱེད་དོན་རྣམས་ལ། །སེམས་ཀྱི་སོར་རྟོག་མེད་པའོ། །མི་བཟོད་གནོད་པ་བྱེད་པ་དང་། །སྡུག་
བསྔལ་དག་ཀྱང་མི་བཟོད་པའོ། །ཆགས་པ་རང་གི་རྫས་ལ་ནི། །ཆགས་པའི་འདོད་ཆགས་ལྡན་པའི་ཡིད། །གཞན་གྱི་རྫས་ལ་ཞེན་པ་ནི། །མ་རིགས་ཆགས་པ་ཞེས་བྱའོ། །སྙོམ་པ་རྩོམ་པ་མེད་པའི་ལུས། །སྒྱིད་ལུག་དོན་གྱི་ལེ་ལོའོ། །སྤང་བྱ་བུད་མེད་ལ་ཆགས་པ། །ཆོས་ལ་