ཕན་འདོད་ཅིང་། །ཆགས་དང་ཞེ་སྡང་རྣམ་གྲོལ་བའི། །བྱ་བ་སྒྲུབ་པར་ངེས་པར་གནས། །མཛའ་དང་མི་མཛའ་དབྱེ་བ་མེད། །སེམས་སྙོམས་པ་ཡི་ལུས་ཅན་ནི། །ངན་སོང་ལས་ནི་རྣམ་གྲོལ་ཞིང་། །བསམ་པའི་དོན་ནི་རབ་སྒྲུབ་འགྱུར། །སྡོམ་ལ་གནས་ཤིང་ཞི་བ་
དང་། །བླ་མ་མཆོད་ལ་དགའ་བ་དང་། །བྱ་དང་བྱ་མིན་ཆོ་ག་ཤེས། །ནན་ཏན་དོན་ནི་རབ་ཏུ་འགྲུབ། །གཡོ་མེད་ཤིན་ཏུ་བརྩོན་པ་དང་། །རྟག་པར་ངག་ནི་ཡིད་འོང་དང་། །བསམ་གཏན་ཁ་ཏོན་ལ་ཆགས་པའི། །བྱ་བ་འགྲུབ་པ་རིང་བ་མིན། །ཡུལ་དང་དུས་དང་ཆོ་ག་ཤེས། །སྒྲུབ་དང་
སྒྲུབ་མིན་བྱེ་བྲག་ཤེས། །ནུས་པ་དང་ནི་ཐབས་དང་ལྡན། །དངོས་གྲུབ་ཐམས་ཅད་ཉེ་བར་གནས། །གཞན་ཡང་མི་ཁྲོས་ཁྲོ་བ་འཇོམས། །བཟོད་པས་མི་བཟོད་ཡིད་འཇོམས་ཏེ། །ཆོས་ཀྱིས་ཆོས་མིན་ངེས་པར་འཇོམས། །འོད་ཟེར་གྱིས་ནི་མུན་པ་འཇོམས། །བརྫུན་གྱི་ཚིག་ནི་བདེན་
པས་འཇོམས། །ཕྲ་མ་ཏིང་ངེ་འཛིན་གྱིས་ཏེ། །ཚིག་རྩུབ་འཇམ་པའི་སེམས་ཀྱིས་སོ། །ངག་འཁྱལ་ཕན་པར་སྨྲ་ཉིད་ཀྱིས། །གསོད་པ་བྱམས་པ་བསྒོམས་པས་ཏེ། །རྐུ་བ་སྦྱིན་པས་རྟག་ཏུ་རྒྱལ། །ཚུལ་བཞིན་མ་ཡིན་ཡིད་བྱེད་པ། །དེ་ཁོ་ན་ཉིད་བསྒོམས་པས་འཇོམས། །ཇི་ལྟར་ཉི་
མས་མཚན་མོ་བཞིན། །མ་རིག་རིག་པས་ངེས་པར་འཇོམས། །དཀར་པོའི་ཕྱོགས་ཀྱིས་ནག་པོ་ཡི། །ཕྱོགས་ནི་འཇོམས་པ་དེ་བཞིན་དུ། །འདོད་ལོག་སྤྱོད་དང་འདོད་པ་རྣམས། །བློ་ཡིས་དེ་ཉིད་བརྟགས་པས་སོ། །འཕགས་པའི་བདེན་པའི་ལམ་གྱིས་ནི། །ལམ་ངན་པ་རྣམས་རྟག་པར་
འཇོམས། །མི་འཇིགས་བཞི་པོ་དེ་དག་གིས། །ཉམ་ང་བ་ནི་ལེགས་པར་སྤང་། །བརྗེད་ངས་སྤོང་པ་དྲན་པ་སྟེ། །དེ་བཞིན་གཤེགས་པས་མི་ཤེས་སྤོང་། །མེ་ཡིས་ཤིང་ལ་བྱེད་བཞིན་དུ། །ཡང་དག་གིས་འཇོམས་ཡང་དག་མིན། །འཇིག་ཚོགས་ལ་ནི་ལྟ་བ་ཀུན། །སྟོང་ཉིད་བསྒོམས་པས་
འཇོམས་པའོ། །རྟག་པར་འཛིན་པ་རབ་འཇོམས་པ། །སྐད་ཅིག་འཇིག་པར་བསྒོམས་པས་སོ། །ལེ་ལོའི་གཏི་མུག་འཕེལ་བ་ཀུན། །བརྩོན་འགྲུས་ཀྱིས་ནི་འཇོམས་པའོ། །ཡེ་ཤེས་ལྷག་ལྡན་རྟག་པར་དུལ། །སྐྱེས་བུ་དེ་ཉིད་སྨྲ་བ་ཡིས། །བརྫུན་སྨྲ་མ་རུངས་ལས་ཅན་གྱི། །མི་