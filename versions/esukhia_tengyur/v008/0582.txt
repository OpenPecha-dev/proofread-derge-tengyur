སེམས་ཉིད་གསལ་བར་སྣང་། །ཞེས་པ་དང་། ཡང་། ཕྱི་ནང་བདག་ཉིད་འདི་ཀུན་ནི། །སེམས་ལས་གཞན་ན་ཡོད་མ་ཡིན། །དངོས་པོ་རྣམས་ཀྱི་ངེས་པ་ནི། །རྣམ་པར་དག་པ་དེ་བཞིན་ཉིད། །ཅེས་པ་དང་། ཕྱི་ཡི་དོན་ཀུན་སྐད་ཅིག་མ། །དགའ་མ་སེམས་ཀྱི་རྫུ་འཕྲུལ་ལོ། །གཞན་
མེད་སེམས་ཀྱང་དེ་བཞིན་མིན། །སེམས་ཉིད་ནམ་མཁའ་ལྟ་བུ་ཉིད། །ཅེས་པ་དང་། ཡང་། འཇིག་རྟེན་ཁམས་ནི་གང་ནས་ཀྱང་། །སངས་རྒྱས་གཞན་ནས་རྙེད་པ་མེད། །སེམས་ཉིད་རྫོགས་པའི་སངས་རྒྱས་པས། །གཞན་དུ་སངས་རྒྱས་རྙེད་པ་མིན། །གཞན་ནས་སངས་
རྒྱས་ཡོད་མ་ཡིན། །རང་གི་བྱང་ཆུབ་སེམས་ཉིད་དོ། །དེ་གསལ་རིན་ཆེན་རྙེད་པ་བཞིན། །དབུལ་པོ་ཐམས་ཅད་མེད་པར་བྱེད། །དེ་བཞིན་བྱང་ཆུབ་སེམས་ཀྱི་གཏེར། །དབུལ་པོ་ཀུན་ལས་གྲོལ་བར་འགྱུར། །ཞེས་གསུངས་པའི་ཕྱིར་རོ། །འདིར་སྔར་གྱི་དོན་གསལ་བར་བསྟན་
ཏེ། ལྷ་མོས་གསོལ་པ། བཞི་བཅུའི་བདག་ཉིད་དེ་ཁོ་ན་ཉིད་ཅེས་བྱ་བ་ལ་སོགས་པ་ནི་ས་དང་སྦྱར་བའི་དོན་ཞུས་པའོ། །རྣམ་པ་སྣ་ཚོགས་སུམ་ཅུ་དྲུག །བཅུ་གཅིག་པ་ཡི་བདག་པོའོ། །ཞེས་བྱ་བ་ལ་སོགས་པ་ནི་ལན་བཀའ་སྩལ་པའོ། །སུམ་ཅུ་རྩ་གཉིས་ཀྱིས་བདག་ལ། །
སུམ་ཅུ་རྩ་གཉིས་ཆུ་ཚོད་ཀྱི། །བར་དུ་སྲོག་དང་སོས་པའི་རླུང་། །གཉིས་ཤར་བ་ཡི་ཀུན་སྤྱོད་དོ། །ཞེས་བྱ་བ་ལ། སུམ་ཅུ་རྩ་གཉིས་ནི། དེ་ཁོ་ན་ཉིད་སུམ་ཅུ་རྩ་གཉིས་ཀྱི་བདེ་བ་ཆེན་པོའི་རྩ་སུམ་ཅུ་རྩ་གཉིས་སོ། །བདག་ཉིད་ནི་ཟུང་བརྒྱད་ཀྱི་རྣམ་པ་དེ་ཁོ་ན་ཉིད་ལྟེ་བ་དང་གེ་སར་
བཅས་པའི་བདག་ཉིད་ལ་ཞེན་པའོ། །སུམ་ཅུ་རྩ་གཉིས་ཆུ་ཚོད་ནི་ནང་ལ་སོགས་པའི་ཆུ་ཚོད་དང་། འཕོ་བ་དང་། ཐུན་ཚོད་དང་། དབྱུ་གུའི་དོན་གྱིས་རྩ་དང་བྱང་ཆུབ་སེམས་དང་རླུང་དང་བཅས་པའི་མཚན་ཉིད་དུ་གསུངས་སོ། །སྲོག་དང་སོས་པའི་རླུང་གཉིས་ནི། དབུས་ཀྱི་
རྩའི་གཡས་གཡོན་ནས་རླུང་དང་བཅས་པའི་བདེ་བ་ཆེན་པོའི་གནས་ནས། བདེ་བ་ཆེན་པོའི་བར་དུ་སྲོག་གི་རླུང་དང་། སོས་པའི་རླུང་ཡན་ལག་ཀུན་ལ་འབྱུང་བའོ། །སྙིང་གའི་རླུང་དང་ལྟེ་བའི་རླུང་གི་དོན་གྱིས་འདིར་གསལ་བར་བསྟན་པ་ནི་འདི་སྐད་དུ། སྲོག་རླུང་སྙིང་གར་