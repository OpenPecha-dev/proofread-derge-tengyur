སོགས་པའི་དྲིའི་བྱུག་པ་བྱ་བ་དང་། འབྲས་ཆན་དང་། སྲན་ཆན་དང་། གྲོ་ཆན་དང་། ནས་ཆན་དང་། ཞོ་དང་། མར་དང་། ཤ་སྐམ་དང་། ཉ་སྐམ་དང་། ཉ་བཙོས་པ་དང་། ན་རི་ཀེ་ལ་དང་། ཨ་མྲ་དང་། བིལ་བ་དང་། ཉོ་ཏི་ལ་སོགས་པའི་འབྲས་བུ་དང་། གྲོ་མ་དང་།
ཉུངས་མ་དང་། ལ་ཕུག་དང་། བེ་ལ་ཤ་ལ་སོགས་པའི་རྩ་བ་དང་། ཁུར་བ་དང་ལ་དུ་ལ་སོགས་པས་མཆོད་པ་དང་། དུང་ལ་སོགས་པ་སིལ་སྙན་དང་དབྱངས་ཀྱི་རིམ་པས་མཆོད་པའོ། །ཡོན་ལ་རིན་པོ་ཆེ་སྣ་བདུན་དང་། བཀྲ་ཤིས་ཀྱི་རྫས་བརྒྱད་དང་། ཆུ་མིག་དང་། ནགས་ཚལ་དང་།
སྐྱེད་མོས་ཚལ་དང་། སྤང་ལྗོངས་དང་། མཚོ་དང་། ལྟེང་ཀ་ལ་སོགས་པ་གཟུགས་སྒྲའི་བྱེ་བྲག་ཇི་སྙེད་པ་བློ་དང་དངོས་སུ་འབྱོར་པ་དབུལ་ལོ། །འབྲེལ་པ་ནམ་མཁའི་སྙིང་པོའི་མདོ་ནས། སེམས་གཉིས་བསྐྱེད་ནས་སངས་རྒྱས་མཆོད། །མཆོད་པ་ཡོན་དང་བཅས་པ་ཡིས། །རྒྱལ་དང་དེ་ཡི་
སྲས་མཉེས་ནས། །འགྲོ་བའི་དོན་ལ་རེག་པར་འགྱུར། །ཞེས་བྱའོ། །བསྟོད་པ་ཡང་རྟེན་གོང་ལྟར་བསྟོད་བྱེད་དང་། དགོས་པ་མཉེས་པ་དང་དེ་ལ་དགོས་པ། ཕྱོགས་དུས་ཀུན་གྱི་སངས་རྒྱས་སྲས། །གང་དག་འཇིག་རྟེན་ཁམས་བཞུགས་པའི། །འགྲོ་བ་འདྲེན་པར་གང་བཞུགས་པ། །སྐུ་ཡི་
མཚན་ལྡན་རྣམས་ལ་བསྟོད། །བྱམས་པའི་ཐུགས་ལྡན་རྣམས་ལ་བསྟོད། །ཅེས་ཐེག་པ་ཆེན་པོའི་མདོ་ནས་སངས་རྒྱས་དང་། བྱང་ཆུབ་སེམས་དཔའ་ལ་བསྟོད་པ་ཉིད་ཀྱིས་བསྟོད་དོ། །འབྲེལ་པས་ཀུན་ནས་བརྗོད་པས་སོ། །ཕྱག་འཚལ་བ་ལ་ཡང་གོང་ལྟར་དྲུག་གིས་ཐེག་པ་ཆེན་
པོ་ནས་ཕྱག་འཚལ་བ་གསུམ་མམ། བདུན་ནས་སྟོང་དང་ཁྲིའི་བར་དུ་འཚལ་བའོ། །སྐྱབས་དངོས་དང་དབྱེ་བ་གཉིས་ལས། དངོས་ལ་གསུམ། སྐྱབས་སྔོན་གྱི་སྦྱོར་བ་རྣམས་ཤེས་ནས། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་ནས་སྙིང་པོ་
བྱང་ཆུབ་ལ་མཆིས་ཀྱི་བར་དུ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །ཞི་བ་འདོད་ཆགས་དང་བྲལ་བ་ཆེན་པོའི་ཆོས་ལ་སྐྱབས་སུ་མཆིའོ། །ཀུན་ལ་སྐྱོབ་པར་མཛད་པའི་འཕགས་པ་ཕྱིར་མི་ལྡོག་པའི་