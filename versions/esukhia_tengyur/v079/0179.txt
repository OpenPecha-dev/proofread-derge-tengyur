ལོ། །ནམ་མཁར་འགྲོ་མ་ཐད་ཀར་མཛེས་ཤིང་ཡིད་དུ་འོང་བ་སྐྱེ་གནས་མཉམ་པ་མེད་པའི་ཡོན་ཏན་གྱི་གཏེར་གསེར་དང་རིན་པོ་ཆེ་འཁྱོག་པ། སྐྱེ་བོ་མང་པོའི་ནོར་སྤེལ་བའི་རྒྱ་མཚོའི་རིན་པོ་ཆེའི་ཆར་ལྟ་བུ། མཆོག་ཏུ་དྲི་མ་མེད་པའི་གཟི་བརྗིད་མཐའ་ཡས་མཛད་མ། རྒྱལ་བ་དང་བཀྲ་ཤིས་པའི་
གླུ་དབྱངས་ངེས་པར་སྒྲོག་པར་མཛད་མ། ཆུ་བོའི་གསེར་མདོག་བཟང་པོའི་གཟུགས་འཛིན་མ། ནོར་བུའི་རྣ་ཆ་དང་དོ་ཤལ་དང་སྐེ་རགས་འཛིན་མ། གསེར་བཟང་པོའི་རྒྱན་འཛིན་མ། སྲིད་པའི་བཙོན་རའི་སྡུག་བསྔལ་རྣམ་པར་སེལ་བར་མཛད་པའི་ལྷ་མོ་ཁྱོད་ཀྱི་ཞབས་ཟུང་ལ་ཕྱག་འཚལ་ལོ། །དེ་ནས་ཡི་གེ་
བརྒྱ་པ་དང་མཚན་བརྒྱ་རྩ་བརྒྱད་པའི་བསྟོད་པ་ཡང་བརྗོད་པར་བྱའོ། །དེ་ནས་སྨོན་ལམ་བརྗོད་དེ། བསོད་ནམས་འདི་ཡིས་སེམས་ཅན་ཀུན། །རྟག་ཏུ་དབུལ་བའི་ནད་སྤངས་ནས། །བཅོམ་ལྡན་ཐུབ་དབང་ཡེ་ཤེས་ནི། །མྱུར་བ་ཉིད་དུ་ཐོབ་པར་ཤོག །ན་མོ་རཏྣ་ཏྲ་ཡཱ་ཡ། བྷ་ག་བ་ཏི་བ་སུ་དྷཱ་རེ། གརྦྷ་ཛཱི་
བ་སཾ་རཀྵ་ཎི། ཕ་ལ་ཧསྟེ། དི་བྱ་རཱུ་པེ། བ་སུ་དྷེ། བ་ར་དེ། ཤི་བཾ་ཀ་རི། ཤཱནྟིཾ་ཀ་རི། པུཥྚིཾ་ཀ་རི། བ་ལ་བརྡྷ་ནི། བྷ་ཡ་ནཱ་ཤ་ནི། སརྦ་དུཥྚཱན་བྷཉྫ་བྷཉྫ། སྟམྦྷ་སྟམྦྷ། ཨ་མི་ཏོདྦྷ་བེ། མ་མ་ཀཱཪྻཾ་ཀུ་རུ་ཀུ་རུ། སིདྡྷི་བ་སུ་དྷཱ་རེ་སྭཱ་ཧཱ། དཔལ་ལྷ་མོ་ནོར་རྒྱུན་མའི་དཀྱིལ་འཁོར་གྱི་ཆོ་ག་རྫོགས་སོ།། །།
ཆོས་ཀྱི་རྣམ་གྲངས་འདི་ལྷ་དང་བཅས་པའི་སྐྱེ་དགུའི་ཡོན་གནས་དམ་པ། རྗེ་བཙུན་གནས་བརྟན་ཆེན་པོ་དཔལ་ཞྭ་དམར་ཅོད་པན་འཛིན་པ་བཞི་པའི་ཞལ་སྔ་ནས་ཀྱི་བཀའ་བཞིན། ཞ་ལུ་ལོ་ཙཱ་བ་དགེ་སློང་དྷརྨ་པཱ་ལ་བྷ་དྲས་བསྒྱུར་བའོ།། {D3754}༄༅༅། །རྒྱ་གར་སྐད་དུ། མ་ཧཱ་ཡཀྵ་ཨ་པ་ར་ཛེ་
ཏ་སཱ་དྷ་ནཾ་ཏནྟྲ། བོད་སྐད་དུ། གནོད་སྦྱིན་ཆེན་པོ་གཞན་གྱིས་མི་ཐུབ་པའི་སྒྲུབ་ཐབས་ཀྱི་རྒྱུད། དཔལ་ཕྱག་ན་རྡོ་རྗེ་ལ་ཕྱག་འཚལ་ལོ། །དེ་ནས་བཅོམ་ལྡན་འདས་ཀྱིས་ནོར་བདག་གི་སྒྲུབ་ཐབས་འདི་གསུངས་སོ། །ནོར་རྒྱས་པར་འདོད་པ་གང་དག་གིས་གནས་དབེན་ཞིང་ཉམས་དགའ་བའི་སར་
མཎྜལ་ལེགས་པར་བྱས་ཏེ། དེར་མེ་ཏོག་དང་། སྤོས་དང་། མར་མེ་དང་། བྱུག་པ་དང་། བཤོས་དང་། སིལ་སྙན་བཀོད་པའི་དབུས་སུ་བུམ་པ་མཛེས་པ་འོ་མ་དང་། སྨན་དང་། འབྲུ་དང་། རིན་པོ་ཆེ་དང་། སྤོས་དང་། སྙིང་པོ་དང་། ཆུས་བཀང་སྟེ་ལྡུམ་ལྕུག་དང་བཅས་པ་སྣམ་བུ་གཙང་མས་