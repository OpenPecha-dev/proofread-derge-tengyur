བྱིན་གྱིས་བརླབས་ཏེ། བདག་ཅག་གིས་བསྔགས་པའི་ལས་ཡིད་བཞིན་དུ་འགྲུབ་པར་མཛད་དུ་གསོལ་ཞེས་བྱ་བས་ལས་བཅོལ་ལོ། །གོང་དུ་སྨོས་པའི་རང་རང་གི་སྔགས་དང་སླར་གཏང་བའི་ཕྱག་རྒྱས་གཙྪཿཞེས་བརྗོད་དེ་སླར་གཏང་ངོ་། །འབྱུང་པོ་སྤྱིའི་གཏོར་མ་ཡང་བསང་བ་
ལ་སོགས་པ་སྔ་མ་དང་འདྲའོ། །དང་པོ་སྤྱན་དྲང་བར་བྱ་སྟེ། ལྷ་དང་ཀླུ་དང་གནོད་སྦྱིན་ལྟོ་འཕྱེ་གྲུལ། །ནམ་མཁའ་ལྡིང་དང་འདབ་{𰶚བཟངས་,བཟང་}ལུས་སྲུལ་པོ། །དྲི་ཟ་སྲིན་པོ་གདོན་གྱི་རིགས་རྣམས་དང་། །གང་དག་ས་ལ་གནས་པའི་རྫུ་འཕྲུལ་ཅན། །བུ་སྨད་བཅས་ཤིང་གཡོག་འཁོར་བཅས་
པ་ལ། །བདག་གིས་པུས་མོ་ས་ལ་བཙུགས་ནས་ནི། །ཐལ་སྦྱར་ཁྱེད་རྣམས་ལ་ནི་གསོལ་འདེབས་ཀྱིས། །གསན་ནས་ཕན་གདགས་སླད་དུ་འདིར་སྤྱོན་ཅིག །ཅེས་བྱ་བས་གོང་མ་བཞིན་དུ་སྤྱན་དྲང་ངོ་། །ཨོཾ་ཨེ་ཧྱེ་ཧི་ལོ་ཀ་ཀ་རཱ་ཡ། དེ་བ་ནཱ་ག་ཡཀྵ། གནྡྷརྦ་ཨ་སུ་ར། ག་རུ་ཌ་ཀི་ནྣ་ར།
མ་ཧོ་ར་ག་མ་ནུ་ཥྱ་ཨ་མ་ནུ་ཥྱ་ས་པ་རི་ཝཱ་ར་ས་མ་ཡེ་སྭཱ་ཧཱ་ཞེས་བྱ་བས་སྤྱན་དྲང་ངོ་། །དམ་ཚིག་གི་ཕྱག་རྒྱ་ནི་གཞུང་ན་མེད་དོ། །མཆོད་པ་ནི་རང་རང་སྔགས་དང་གོང་མ་བཞིན་དུ་དབུལ་ལོ། །སྔགས་ནི་འདི་དག་ཡིན་ནོ། །ཨོཾ་དེ་བ་གནྡྷེ་བྷྱཿསྭཱ་ཧཱ། ཨོཾ་ནཱ་ག་གནྡྷེ་བྷྱཿསྭཱ་ཧཱ། ཨོཾ་ཡཀྵ་གནྡྷེ་བྷྱཿསྭཱ་ཧཱ།
ཨོཾ་གནྡྷརྦ་གནྡྷེ་བྷྱཿསྭཱ་ཧཱ། ཨོཾ་ཨ་སུ་ར་གནྡྷེ་བྷྱཿསྭཱ་ཧཱ། ཨོཾ་ག་རུ་ཌ་གནྡྷེ་བྷྱཿསྭཱ་ཧཱ། ཨོཾ་ཀིནྣ་ར་གནྡྷེ་བྷྱཿསྭཱ་ཧཱ། ཨོཾ་མ་ཧོ་ར་ག་གནྡྷེ་བྷྱཿསྭཱ་ཧཱ། ཨོཾ་མ་ནུ་ཥྱ་གནྡྷེ་བྷྱཿསྭཱ་ཧཱ། ཨོཾ་ཨ་མ་ནུ་ཥྱ་གནྡྷེ་བྷྱཿསྭཱ་ཧཱ་ཞེས་བྱ་བ་དང་མཆོད་ཡོན་ནས་གཏོར་མའི་བར་གྱིས་མཆོད་དོ། །བསྟོད་པའང་མེད་དོ། །བསྔོ་བ་ནི།
འབྱུང་པོ་གང་དག་རི་རབ་སྟེང་གནས་དང་། །དགའ་བའི་ཚལ་དང་ལྷ་ཡི་གནས་རྣམས་དང་། །ཤར་ནུབ་རི་དང་ཉི་ཟླའི་ཁྱིམ་རྣམས་དང་། །རི་བོ་ཀུན་ལ་གང་དག་གནས་པ་དང་། །རིན་ཆེན་གནས་ན་ལྷག་པར་གནས་གང་དང་། །ཆུ་བོ་ཀུན་དང་ཆུ་ཡི་མདོ་རྣམས་དང་། །མཚོ་དང་རྫིང་བུ་ལྟེང་ཀ་ཆུ་ངོགས་
དང་། །གཡའ་ཆུ་སིལ་མ་ཅན་ན་གང་གནས་དང་། །གྲོང་དང་ཕྱུགས་ལྷས་གྲོང་ཁྱེར་སྟོང་པ་དང་། །ཁང་སྟོང་དག་དང་ལྷ་ཡི་ཁང་པ་དང་། །གཙུག་ལག་ཁང་དང་མཆོད་རྟེན་གནས་དག་དང་། །དཀའ་ཐུབ་གནས་དང་གླང་ཆེན་བྲེས་དང་ནི། །རྒྱལ་པོའི་དཀོར་ཁང་དག་ན་གང་གནས་དང་། །ལམ་