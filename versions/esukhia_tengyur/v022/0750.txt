ཀུན་སྤྱོད་རིམ་པ་ཡིས། །རྟག་ཏུ་འགྲོ་དང་འོང་བར་ནི། །བྱང་ཆུབ་སེམས་ནི་བྱེད་པར་འགྱུར། །རླུང་ནི་སོར་གཉིས་ཆད་འགྱུར་ཞིང་། །མྱོས་པར་བྱེད་པས་རྒྱལ་བའི་ལུས། །བདག་གཞན་ཤེས་པར་མི་འགྱུར་ན། །ས་ནི་བརྒྱད་པ་འཐོབ་འགྱུར་ཞིང་། །རྟག་ཏུ་ལིངྒ་བརྟན་པ་ཡིན། །དེ་ཡི་ཚེ་ཡི་
དུས་སུ་ནི། །སྔོན་གྱི་གནས་ནི་རྗེས་དྲན་ཡིན། །དུར་ཁྲོད་ཉེ་བའི་དུར་ཁྲོད་དུ། །སེམས་ཀྱི་འགྲོ་དང་འོང་བ་ནི། །དུས་ནི་གང་ཚེ་ངེས་འགྱུར་བ། །རླུང་ནི་སོར་གཉིས་རྒྱུ་བ་ན། །ས་ནི་བཅུ་པ་འཐོབ་པར་འགྱུར། །ལུས་ནི་འདོད་ཆགས་ཆེན་པོ་ཡིས། །ཀུན་དུ་ཁྱབ་པར་འཐོར་འགྱུར་ཞིང་། །དེ་ཚེ་
རྫུ་འཕྲུལ་དྲ་བ་ནི། །དུ་མ་རྣམས་ནི་སྟོན་པར་འགྱུར། །དེ་ལྟར་ཀུན་སྤྱོད་རིམ་པ་ཡིས། །རྟག་ཏུ་ལྷ་མོ་རབ་གཏུམ་སོགས། །འཁོར་ལོ་ཀུན་དུ་སྤྱོད་པ་ཡིན། །ཡེ་ཤེས་འབྱུང་བའི་སྒྲུབ་པའི་ཐབས། །ག་ཡ་དྷ་རས་བྱས་པ་ཡིས། །གང་ཞིག་བསོད་ནམས་སྐྱེ་བ་ཡི། །བསོད་ནམས་དེས་ནི་འཇིག་
རྟེན་ཡང་། །ཧེ་རུ་ཀ་ཡི་སར་འགྲོ་ཤོག །ཡེ་ཤེས་འབྱུང་བའི་མན་ངག་ཅེས་བྱ་བ་ཀཱ་ཡ་སྠ་པ་ག་ཡ་དྷ་རས་མཛད་པ་རྫོགས་སོ།། །།རྒྱ་གར་གྱི་མཁན་པོ་ཀཱ་ཡ་སྠ་པ་ག་ཡ་དྷ་རའི་ཞལ་སྔ་ནས་དང་བོད་ཀྱི་ལོ་ཙཱ་བ་དགེ་སློང་ཤཱཀྱ་ཡེ་ཤེས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་བོ།། །།
{D1515}༄༅༅། །རྒྱ་གར་སྐད་དུ། ཤྲཱི་སམྦ་རོ་ད་ཡ་སཱ་དྷ་ནཾ། བོད་སྐད་དུ། དཔལ་སྡོམ་པ་འབྱུང་བའི་སྒྲུབ་ཐབས། དཔལ་སྡོམ་པ་འབྱུང་བ་ལ་ཕྱག་འཚལ་ལོ། །དག་ཞི་མཁའ་མཉམ་ཁྱབ་པ་པོ། །རྟོགས་དཀའ་རྣལ་འབྱོར་པ་སྤྱོད་ཡུལ། །མི་མཉམ་གཉིས་མེད་རྒྱུ་མེད་པ། །ཁྱེད་རྣམས་
ལ་སྲུངས་དཔལ་སྡོམ་འབྱུང་། །སྡོམ་པ་འབྱུང་རྒྱུད་གསུངས་པ་ཡི། །སྒྲུབ་ཐབས་རིམ་པ་ཡང་དག་བསྡུས། །སྒོམ་པས་གཏི་མུག་འཚེ་བ་ལས། །མི་རྣམས་གྲོལ་བའི་ཕྱིར་བྱའོ། །འདིར་ཐོག་མར་རེ་ཞིག་བསྒོམ་པའི་དབང་དུ་བྱས་ཏེ། ཁ་ལྷོར་བལྟས་ལ་མགོ་སྐྱེས་གྲོལ་བས་གཏོར་མ་
བྱིན་ཞིང་དམ་ཚིག་བརྟན་པས། སེམས་ཅན་གྱི་ཕུང་པོ་མཐའ་དག་བདེ་མཆོག་གི་སྐུ་ཐོབ་པར་བྱ་བའི་ཕྱིར། བདག་དཔལ་བདེ་མཆོག་གོ། །ཞེས་སྐད་ཅིག་ལ་སྟོང་པ་ཉིད་ཀྱིས་ཐ་མལ་པའི་ང་རྒྱལ་སྤངས་པར་གྱུར་ལ། བདེ་མཆོག་ཕྱག་གཉིས་པ་ཤེས་རབ་དང་བཅས་པའི་རྣལ་འབྱོར་དང་ལྡན་པའི་