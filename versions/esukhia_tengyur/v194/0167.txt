འབྱུང་ཁུངས་ལ་ལྔ་པའོ་ཞེས་པས་ལྔ་པའོ། །བདུན་པ་ཉིད་ནི་གནས་གཞི་སྟེ། །ཞེས་པ་དཔེར་ན། གྲཱ་མེ་བ་ས་ཏི་དེ་བ་དཏྟཿ། པུ་ཎྱ་བ་ཏྲཱཾ་མ་ན་སི་མཉྫུ་བཛྲཿ། གཞི་ལ་བདུན་པའོ་ཞེས་པས་བདུན་པའོ། །བྱེད་པ་པོ་ཉིད་ཡང་དག་བསྡུས། །ཞེས་བྱ་བ་ནི། ཕྱོགས་ཙམ་བསྟན་པའི་དོན་དུ་བྱེད་པ་པོ་ཡང་དག་
པར་བསྡུས་ནས་བཤད་པ་འདི་ཡིན་ལ། རྒྱས་པར་ནི་འགྲེལ་པ་ལ་སོགས་པ་རྣམས་སུ་བལྟ་བར་བྱའོ་ཞེས་པའོ། །མཚོན་པར་བྱས་པའི་བྱེད་པ་མ་ཡིན་པ་དག་གི་རང་བཞིན་ནི་ཅི། སླར་ཡང་མངོན་པར་རྗོད་པ་པོའམ། འོན་ཏེ་མངོན་པར་རྗོད་པ་པོ་མ་ཡིན་ཞེ་ན་དེ་ལ་བརྗོད་པ། ཏིང་དང་ཏ་བྱ་ཨཎ་ལ་སོགས། །སུཔ་
འབྲེལ་བཞི་པོ་མངོན་བརྗོད་ཅན། །ཞེས་པ་སྟེ། འདི་དག་གནས་སྐབས་འགའ་ཞིག་ཏུ་མངོན་པར་རྗོད་པ་པོར་འགྱུར་རོ། །དེ་ཉིད་མངོན་པར་མ་འབྲེལ་པས། །མངོན་པར་རྗོད་པ་ཅན་མི་འགྱུར། །ཞེས་པ་སྟེ། དེ་ཉིད་གནས་སྐབས་འགའ་ཞིག་ཏུ་མངོན་པར་རྗོད་པ་པོ་མིན་པར་ཡང་འགྱུར་ཏེ། དེའི་ཕྱིར། གང་གི་
ཚེ་བྱེད་པ་པོའམ་ལས་དང་ལྷན་ཅིག་མངོན་པར་འབྲེལ་པ་ཡོད་པ་དེའི་ཚེ་དེ་བཞི་པོ་མངོན་པར་རྗོད་བྱེད་ཅན་དུ་འགྱུར་ལ། གང་གི་ཚེ་དེ་དག་བྱེད་པ་པོ་དང་ལས་དག་དང་མངོན་པར་འབྲེལ་པ་ཡོད་པ་མ་ཡིན་པ་དེའི་ཚེ་དེ་བཞི་པོ་མངོན་པར་རྗོད་བྱེད་ཅན་མིན་པ་ཁོ་ནར་འགྱུར་རོ་ཞེས་དེ་ལྟར་བརྗོད་པར་བྱའོ། །ཞེས་འབྲེལ་པ་གྲུབ་པར་
བྱེད་པ་ཅན་གྱི་ལེའུ་སྟེ་རྫོགས་སོ།། །།བྱེད་པ་ཅན་གྱི་རབ་ཏུ་བྱེད་པ་མངོན་པར་བརྗོད་ནས། དེའི་འོག་ཏུ་སྐབས་སུ་བབ་པའི་བསྡུ་བ་བཤད་པར་བྱ་སྟེ། དེ་ཡང་། བསྡུ་བའི་གྲངས་ནི་དྲུག་ཡིན་ཏེ། །སླར་ཡང་རྣམ་པ་ཉི་ཤུ་བརྒྱད། །ཅེས་པ་ལ་དྲུག་ནི། དང་པོ་ལ་སོགས་པའི་བསྡུ་བ་དང་། ཁྱད་པར་ཅན་དང་།
ཚིག་གཞན་དོན་གཞན་དང་། གྲངས་སྔ་མ་ཅན་དང་། གྲངས་མེད་པ་དང་། དང་དོན་ཞེས་པ་རྣམས་སོ། །རྒྱས་པར་ནི་རྣམ་པ་ཉི་ཤུ་རྩ་བརྒྱད་དུ་འགྱུར་ཏེ། འོག་ནས་འདིའི་རྣམ་དབྱེ་བ་འཆད་པར་འགྱུར་རོ། །རྟག་དང་མི་རྟག་སྦྱོར་བ་ཡིས། །འཇིག་དང་མི་འཇིག་དེ་རྣམ་གཉིས། །ཞེས་བྱ་བ་ནི། རྟག་པའི་
བསྡུ་བ་དང་མི་རྟག་པའི་བསྡུ་བ་ཞེས་བྱ་བ་རྣམ་པ་གཉིས་སུ་འགྱུར་རོ། །རྟག་པའི་བསྡུ་བ་ནི་དཔེར་ན། ཀུམྦྷ་ཀཱ་རཿ། ན་ག་ར་ཀཱ་རཿ། རྟག་པའི་བསྡུ་བར། ཨ་ཤྲ་པ་དང་མ་ཡིན་པའི་ཚིག་རྣམ་པར་སྦྱར་བ་མེད་དོ། །གལ་ཏེ་ཚིག་རྣམ་པར་སྦྱར་བ་དེའི་ཚེ། དོན་རབ་ཏུ་བསྟན་པར་བྱ་བའི་ཕྱིར་ཚིག་གཞན་གྱི་བྱ་བ་སྟེ།