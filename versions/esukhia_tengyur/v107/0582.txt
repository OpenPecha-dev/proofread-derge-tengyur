ལམ་གང་དག་དང་ལྡན་ན་བྱང་ཆུབ་སེམས་དཔའ་རྣམས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་བྱང་ཆུབ་སེམས་དཔའ་རྣམས་ཀྱི་ལམ་མདོར་བསྟན་པ་གཉིས་པོ་འདི་དག་སྟེ། གཉིས་གང<𰵣་ཞེན,ཞེ་ན་>་འདི་ལྟ་སྟེ་ཤེས་རབ་དང་ཐབས་སོ་ཞེས་གསུངས་སོ། །འཕགས་པ་
དྲི་མ་མེད་པར་གྲགས་པར་བསྟན་པ་ལས་ཀྱང་། ཐབས་དང་བྲལ་བའི་ཤེས་རབ་ནི་བྱང་ཆུབ་སེམས་དཔའ་རྣམས་ཀྱི་འཆིང་བའོ། །ཤེས་རབ་དང་བྲལ་བའི་ཐབས་ཀྱང་འཆིང་བའོ། །ཤེས་རབ་དང་བཅས་པའི་ཐབས་ནི་ཐར་པའོ། །ཐབས་དང་བཅས་པའི་ཤེས་རབ་ཀྱང་ཐར་པའོ་ཞེས་གསུངས་སོ། །དེའི་ཕྱིར་བྱང་ཆུབ་ཀྱི་སེམས་
སེམས་ཅན་ཐམས་ཅད་ལ་སྙིང་རྗེ་ཆེན་པོ་སྔོན་དུ་འགྲོ་བ་ཅན་བསྐྱེད་དེ། ཐམས་ཅད་མཁྱེན་པའི་གོ་འཕང་ཐོབ་པར་བྱ་བའི་ཕྱིར་ཤེས་རབ་དང་ཐབས་ཏེ། སྦྱིན་པ་ལ་སོགས་པ་བསོད་ནམས་ཀྱི་ཚོགས་ཀྱི་མཚན་ཉིད་ཐམས་ཅད་ལ་གོམས་པར་བྱའོ། །དེ་ལྟར་ན་བྱང་ཆུབ་སེམས་དཔའ་སྒྲོ་འདོགས་པ་དང་སྐུར་པ་འདེབས་པའི་
མཐའ་སྤངས་ནས་དབུ་མའི་ལམ་ལ་ཞུགས་པ་ཡིན་ཏེ། ཤེས་རབ་ཀྱི་དངོས་པོ་ཐམས་ཅད་ཀྱི་རང་བཞིན་ཇི་ལྟ་བ་བཞིན་ཡོངས་སུ་ཤེས་པའི་ཕྱིར་སྒྲོ་འདོགས་པའི་མཐར་ཡང་མི་ལྷུང་ལ། ཐབས་བསྟན་པས་ནི་ཀུན་རྫོབ་ཏུ་སྦྱིན་པ་ལ་སོགས་པ་བསོད་ནམས་ཐམས་ཅད་ལ་སྐུར་བ་མི་འདེབས་པའི་ཕྱིར་སྐུར་པའི་མཐར་ཡང་མི་ལྷུང་ངོ་། །
ལྷགས་པས་ཉམ་ཐག་པས་མེ་བཞིན་དུ་ཕྱིན་ཅི་ལོག་གི་ལྷགས་པ་བསལ་བའི་ཕྱིར་སྟོང་པ་ཉིད་བརྟེན་པར་བྱ་བ་འབའ་ཞིག་ཏུ་ཟད་ཀྱི། མངོན་སུམ་དུ་བྱེད་པ་ནི་མ་ཡིན་ཏེ། ཇི་སྐད་དུ་ཆོས་བཅུ་པའི་མདོ་ལས། འདི་ལྟ་སྟེ་དཔེར་ན། སྐྱེས་བུ་ཞིག་མེ་ལ་བཀུར་སྟི་བྱེད་པར་གྱུར་ལ། མེ་དེ་ལ་གུས་པར་བྱེད། བླ་མར་བྱེད། མགུ་བར་
བྱེད་མཆོད་པར་བྱེད། ལེགས་པར་བཀུར་སྟི་བྱེད་ཀྱང་དེ་འདི་སྙམ་དུ་བདག་གིས་མེ་འདི་ལ་གུས་པར་བྱས། བླ་མར་བྱས། མགུ་བར་བྱས། མཆོད་པར་བྱས། བཀུར་སྟི་བྱས་པས་ལག་པ་གཉིས་ཀྱིས་འདི་གཟུང་བར་བྱའོ་སྙམ་དུ་མི་སེམས་སོ། །དེ་ཅིའི་ཕྱིར་ཞེ་ན། དེའི་གཞི་ལས་བདག་གི་ལུས་ཀྱི་སྡུག་བསྔལ་དང་།
སེམས་ཀྱི་ཡིད་མི་བདེ་བར་འགྱུར་དུ་འོང་ངོ་སྙམ་མོ། །དེ་བཞིན་དུ་བྱང་ཆུབ་སེམས་དཔའ་ཡང་མྱ་ངན་ལས་འདས་པ་ལ་སེམས་པ་དང་། མྱ་ངན་ལས་འདས་པ་ལ་གཞོལ་བ་དང་། མྱ་ངན་ལས་འདས་པ་ལ་འབབ་པ་དང་། མྱ་ངན་ལས་འདས་པ་ལ་བབ་པ་ཡིན་ཡང་། མྱ་ངན་ལས་འདས་པ་མངོན་