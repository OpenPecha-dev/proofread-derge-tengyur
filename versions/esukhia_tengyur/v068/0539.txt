སྤྱོད་པར་ཤོག །མཚན་ཉིད་དགུ་བཅུ་རྩ་གཅིག་ཀྱང་། །མ་ནོར་ཚུལ་བཞིན་སྦྱོར་བར་ཤོག །བདུད་ལས་བཞི་བཅུ་རྩ་དྲུག་གིས། །བར་དུ་མི་ཆོད་ཐར་བར་ཤོག །ཡོན་ཏན་བཅུ་བཞི་ཐོབ་པར་ཤོག །ཕྱིར་མི་ལྡོག་པའི་རྟག་དང་ནི། །ཚུལ་བཞིན་དུ་ནི་ལྡན་པར་ཤོག །སྣོད་བཅུད་སྦྱོང་བའི་
མཐུ་དང་ནི། །ཐབས་མཁས་བཅུ་དང་ལྡན་པར་ཤོག །བདག་དང་ཁམས་གསུམ་སེམས་ཅན་རྣམས། །སྦྱོར་དང་མཐོང་དང་བསྒོམ་པ་དང་། །བར་ཆད་མེད་པའི་ལམ་མཆོག་དང་། །ལམ་བཞིའི་རྩེ་མོ་བགྲོད་པར་ཤོག །བདག་དང་ཁམས་གསུམ་སེམས་ཅན་རྣམས། །ཕ་རོལ་ཕྱིན་དྲུག་རྗེས་དྲན་དྲུག །
ངོ་བོ་ཉིད་ནི་དྲན་པ་སྟེ། །མཐར་གྱིས་ལམ་ནི་བགྲོད་པར་ཤོག །བདག་དང་ཁམས་གསུམ་སེམས་ཅན་རྣམས། །ཟག་པ་མེད་དང་རྣམ་པར་སྨིན། །མཚན་ཉིད་མེད་དང་རྣམ་པར་གྲོལ། །དགའ་བ་བཞི་དང་རབ་ལྡན་ཏེ། །ཆོས་ཀྱི་སྐུ་ཡང་གསལ་བར་ཤོག །དེ་ལྟར་སྦྱོར་བ་རྣམ་བཞི་ཡིས། །རང་བཞིན་དོན་ལ་
བརྩོན་པར་ཤོག །སྦྱོར་བ་རྣམ་བཞིའི་མཇུག་ཐོགས་སུ། །ཆོ་ག་འདི་ནི་ཤིན་ཏུ་ཤིས། །ཐ་མ་སྐབས་ཀྱི་ཆོ་ག་བསྟན། །དེ་ནས་དཀྱིལ་འཁོར་བྲི་བ་ནི། །མཛེས་པའི་དྲ་བ་འཁོར་ལོ་ཅན། །རིན་ཆེན་གདུང་གིས་གྲུ་བཞིར་བཅད། །དབུས་དང་ཕྱོགས་བཞིར་བྲི་བར་བྱ། །ཟུར་རྣམས་ཀུན་དུ་རིན་ཆེན་འབར། །ཀུན་གྱི་
ཕྱི་ཡང་རིན་ཆེན་བསྐོར། །སྒོ་སོགས་ལེགས་པར་བྲི་བར་བྱ། །དེ་ནས་ལྷ་ནི་དགོད་བྱ་བ། །དབུས་སུ་ཡུམ་ཆེན་དགོད་པར་བྱ། །ཤར་དུ་ཆོས་ཀྱི་སྐུ་ཡི་ཡུམ། །མདོག་དཀར་ཡུམ་གྱི་མཚན་ཉིད་ཅན། །ལྷོ་རུ་ལོངས་སྤྱོད་རྫོགས་པའི་ཡུམ། །མདོག་སེར་ཡུམ་གྱི་མཚན་ཉིད་ཅན། །ནུབ་ཏུ་ངོ་བོ་ཉིད་ཀྱི་ཡུམ། །
མདོག་དམར་ཡུམ་གྱི་མཚན་ཉིད་དང་། །བྱང་དུ་སྤྲུལ་སྐུ་ཤཱཀྱ་སེང་། །ཀུན་ཀྱང་ལེགས་པར་དགོད་པར་བྱ། །དེ་ནས་སྤྱན་དྲང་འདི་སྐད་དོ། །ཡུམ་ཆེན་སྐུ་བཞི་འཁོར་བཅས་དང་། །རིན་ཆེན་དྲ་བའི་དཀྱིལ་འཁོར་དུ། །དམ་ཆོས་ཀློག་དང་ཁ་ཏོན་དང་། །ཡི་གེ་འདྲི་སོགས་བགྱིས་པ་ཡིས། །དགེ་བ་བསྡུ་ཕྱིར་
སྤྱན་འདྲེན་ན། །སྔོན་གྱི་སྨོན་ལམ་དབང་གིས་ནི། །གནས་འདིར་མཆོད་ཀྱིས་གཤེགས་སུ་གསོལ། །གདན་དང་འཚམ་པར་བཞུགས་སུ་གསོལ། །དེ་ནས་ཕྱག་དང་མཆོད་པ་བྱ། །དེ་ནས་བསྟོད་པ་འདི་ལྟ་སྟེ། །དུས་གསུམ་སངས་རྒྱས་ཐམས་ཅད་ཀྱི། །རྟོགས་པ་ཡི་ནི་ཡུམ་གྱུར་པའི། །སྐྱེ་མེད་ཙམ་ལས་