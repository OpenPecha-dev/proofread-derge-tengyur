པར་གྱུར་པ་དེ་སྲིད་དུ་ཐུན་བཞིར་རིམ་པས་བསྒོམ་པར་བྱའོ། །བསྒོམ་པས་སྐྱོ་ན་སྙིང་གའི་ཟླ་བའི་དཀྱིལ་འཁོར་ལ་ཀུན་ནས་འཁོར་བའི་ཚུལ་དུ་ཡིད་ཀྱིས་བཟླས་པའི་སྔགས་བྲིས་ལ། བསམ་གཏན་གྱིས་ནི་གསང་སྔགས་བཟླ། །མྱུར་ཆེས་པ་དང་བུལ་ཆེས་དང་། །མི་གསལ་
གུག་སྐྱེད་ཉམས་པ་དང་། །རྣམ་རྟོག་སྤངས་ཏེ་བཟླ་བར་བྱ། །ཞེས་བྱ་བའི་ཚུལ་གྱིས་ཇི་སྲིད་སྐྱོ་བར་མ་གྱུར་པ་དེ་སྲིད་ཀྱི་བར་དུ་བརྗོད་པར་བྱའོ། །དེ་ནས་ཕྱག་རྒྱ་ཆེན་པོའམ་སྔགས་གཏོང་འདོད་ན་ཡི་གེ་བརྒྱ་པ་རྡོ་རྗེའི་ཚིག་གམ་ཡིད་ཀྱིས་བཟླའོ། །དེ་ནས་ཡེ་ཤེས་སེམས་དཔའ་ཡིད་ཀྱིས་མདུན་
དུ་བཞུགས་པར་བསམས་ལ་མེ་ཏོག་ལ་སོགས་པ་དང་། སྒེག་མོ་ལ་སོགས་པས་ཚུལ་བཞིན་དུ་མཆོད་ལ་བཟོད་པར་གསོལ་ནས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །རྗེས་སུ་མཐུན་པའི་དངོས་གྲུབ་སྩོལ། །སླར་ཡང་གཤེགས་པར་མཛད་དུ་གསོལ། །བཛྲ་མུཿཞེས་བརྗོད་དེ་རྡོ་རྗེ་
སེམས་མའི་ཕྱག་རྒྱ་གྱེན་དུ་བཀྲོལ་བས་གཤེགས་སུ་གསོལ་ལོ། །སྲུང་བ་བྱས་ནས་མདོ་སྡེ་ཟབ་མོ་བཀླག་པ་ལ་སོགས་པ་བྱའོ། །བདག་འདྲ་རྨོངས་པ་གང་དག་གིས། །འདི་འདྲ་ལེགས་པར་ག་ལ་འགྱུར། །མཁས་པའི་རྗེས་སུ་འབྲངས་པའི་ཕྱིར། །འདི་ལ་ཐེ་ཚོམ་མི་བྱའོ། །འཕགས་པ་
རྡོ་རྗེ་ཆོས་ཀྱི་རྣལ་འབྱོར་གཅིག་པའི་སྒྲུབ་ཐབས་རྫོགས་སོ།། {D2661}༄། །རྒྱན་དམ་པ་སྣ་ཚོགས་པ་རིམ་པར་ཕྱེ་བ་བཀོད་པ་བཞུགས།། ༄༅༅། །བཅོམ་ལྡན་འདས་དཔལ་རྣམ་པར་སྣང་མཛད་ལ་ཕྱག་འཚལ་ལོ། །བཞི་བཅོམ་དྲུག་ལྡན་མཐའ་གཉིས་འདས། །བདག་གཞན་གཉིས་ཀའི་
དཔལ་མངའ་ཞིང་། །རྣམ་པ་རྣམ་མེད་རྣམ་སྣང་མཛད། །སྐུ་གསུམ་ཆེ་ལ་ཕྱག་འཚལ་ལོ། །འཇིག་རྟེན་པ་ལ་འཇིག་རྟེན་འདས་པ་དགོས། །དཀྱིལ་འཁོར་དམ་ཚིག་སྒྲུབ་ལ་ཡོ་གར་འབྲེལ། །སྐུ་བཞི་ལྷ་ལྔ་ཡང་སྒོས་བྱང་ཆུབ་སེམས། །དགའ་དང་དོན་བསྡེབས་སྠི་ར་མ་ཏིས་བཤད། །
སྤྱིར་ནི་སྟོན་པ་རྣལ་འབྱོར་ནས། །མ་འོངས་པ་དག་སྒྲུབ་ཐབས་ལ། །སྡེ་སྣོད་གསུམ་གསུངས་སྙིང་པོ་ལྔའི། གསང་སྔགས་རྡོ་རྗེ་རྒྱུད་མཆོག་ལས། །བསྒྲུབ་པར་བྱ་བའི་འཁོས་དག་ནི། །བར་འདིར་མ་ལུས་མདོ་གདོན་པ། །རླུང་བཅད་དང་པོ་ས་གཞི་གཟུང་། །གཉིས་པ་སྟ་གོན་གནས་པར་