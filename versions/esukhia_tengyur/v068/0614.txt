ཐམས་ཅད་བྱང་བར་གྱུར་ཅིག་ལ་སོགས་པ་སྨོན་ལམ་གཞན་དག་ཀྱང་རྒྱ་ཆེར་བྱའོ། །དེ་ལྟར་མཆོད་རྟེན་གྲུབ་པའི་རྟགས་གསུངས་པ། དེ་ནས་མཆོད་རྟེན་འབར་འགྱུར་ཏམ། །ཡང་ན་གཟུགས་ཀྱི་ཞལ་འཛུམ་མམ། །དྲི་དང་དུད་པ་འོད་ཀྱང་རུང་། །སྣང་ངམ་ཡང་ན་ངད་ལྡང་ངམ། །ལྷ་ལ་སོགས་པའི་
རྣམ་པ་ནི། །སྣ་ཚོགས་བར་སྣང་སྣང་གྱུར་ཏམ། །རྫུ་འཕྲུལ་རྣམ་པར་འཕྲུལ་པ་དང་། །མེ་ཏོག་ལ་སོགས་འབབ་པ་དང་། །དུང་དང་རྔ་ལ་སོགས་པའི་སྒྲ། །དྲིལ་བུ་པི་ཝང་ལ་སོགས་རྣམས། །ཅི་སྟེ་མཚན་མ་དེ་དག་ནི། །སྡིག་པའི་བློས་ནི་མ་མཐོང་ན། །འབུམ་གྱི་ཕྲག་ནི་བརྒྱ་སྟོང་ངམ། །
ཇི་སྲིད་མཚན་མ་བྱུང་བར་དུ། །དེ་བཞིན་གཤེགས་རྣམས་མཆོད་ནས་ནི། །མཉམ་པར་བཞག་པས་བཟླས་པ་བྱ། །དེ་ཡི་མཐར་ནི་མཁས་པས་ཀྱང་། །མཚན་གཅིག་མི་ཉལ་ཐོག་ཐག་བཟླས། །དེ་ནས་དེ་ཡི་སྡིག་པ་ནི། །དག་པ་ཉིད་དུ་ངེས་པར་མཐོང་། །ཞེས་སྨོས་སོ། །མཆོད་
རྟེན་ཆོ་ག་བདག་གིས་ཅུང་ཟད་ཙམ། །བྱས་ལ་བསོད་ནམས་རྣམ་པ་ཅི་ཡོད་པ། །དེས་ནི་འགྲོ་ཀུན་སྐྱེ་ཤི་རྒྱུན་བཅད་དེ། །བླ་མེད་སྐུ་གསུམ་རྫོགས་ཏེ་སངས་རྒྱས་ཤོག། །།བི་མ་ལ་ཨུཥྞཱི་ཥའི་གཟུངས་ལས་མཆོད་རྟེན་སྒྲུབ་པའི་ཆོ་ག་རྣལ་འབྱོར་གྱི་རྒྱུད་དང་བསྡེབས་ཏེ་སློབ་དཔོན་ཞི་བའི་སྙིང་པོས་
མཛད་པ་རྫོགས་སོ།། {D2653}༄༅༅། །རྒྱ་གར་སྐད་དུ། ཨཀྵོ་བྷྱ་སཱ་དྷ་ནཾ་ནཱ་མ། བོད་སྐད་དུ། མི་འཁྲུགས་པའི་སྒྲུབ་ཐབས་ཞེས་བྱ་བ། བཅོམ་ལྡན་འདས་མི་འཁྲུགས་པ་ལ་ཕྱག་འཚལ་ལོ། །མི་འཁྲུགས་པ་ལ་ཕྱག་འཚལ་ཏེ། །དེ་ཡི་སྒྲུབ་ཐབས་བྲི་བར་བྱ། །དལ་འབྱོར་
ཐེག་ཆེན་རིགས་ཆེན་དང་། །སྙིང་རྗེ་ཤེས་རབ་ཡོན་ཏན་དང་། །བྱམས་དང་སྙིང་རྗེ་ལྡན་པ་དང་། །དད་ཅིང་བླ་མ་ལ་གུས་པས། །སྐྱབས་སུ་སོང་ཞིང་སེམས་བསྐྱེད་པ། །དམ་ཚིག་སྡོམ་ལྡན་དབང་ཐོབ་པས། །ལས་དང་ཆོ་ག་ཤེས་ནས་ནི། །དགོན་པའི་གནས་དང་གྲོང་གི་མཐར། །ལས་བྱ་
བདེ་བའི་སྟན་འདུག་ནས། །ཁྲུས་བྱས་གཙང་མའི་གོས་ཅན་གྱིས། །རང་ལྷར་གསལ་བའི་ཐུགས་ཀ་རུ། །པདྨ་ཟླ་བའི་སྟེང་དུ་ཧཱུཾ། །དེ་ནས་འོད་ཟེར་འཕྲོས་པ་ཡིས། །བླ་མ་དང་ནི་མི་བསྐྱོད་པ། །སྤྱན་དྲངས་མདུན་དུ་བཞུགས་པ་ལ། །བདུན་པོ་རྣམ་པར་དག་པར་བྱ། །ཚད་མེད་བཞི་དང་ལྡན་