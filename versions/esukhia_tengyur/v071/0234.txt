དོན་བཟང་པོ་འདི་རྣམས་ཁོང་དུ་ཆུད་པའི་སྒོ་ནས་ནི། གང་དག་ཆོས་ཀྱི་རྗེས་སུ་འབྲང་བ་རྣམས་འཆད་པ་ལ་སོགས་པ་ལ་གུས་པ་སྐྱེའོ། །བསྡུས་པའི་དོན་གཞན་ནི་དངོས་སུ་གོ་བར་ཟད་དོ། །འཕགས་པ་དཔུང་{𰵼བཟངས་ཀྱིས་,བཟང་གིས་}ཞུས་པའི་རྒྱུད་ཀྱི་བསྡུས་པའི་དོན་བཀྲོལ་བའི་
བརྗེད་བྱང་རྫོགས་སོ།། །།{D2674}༄༅༅། །རྒྱ་གར་སྐད་དུ། སིདྡྷཻ་ཀ་བཱི་ར་ཏནྟྲ་ཊཱི་ཀཱ། བོད་སྐད་དུ། དཔའ་བོ་གཅིག་ཏུ་སྒྲུབ་པའི་རྒྱུད་ཀྱི་འགྲེལ་པ། དཔལ་རྡོ་རྗེ་འཆང་ལ་ཕྱག་འཚལ་ལོ། །གང་ཞིག་སྒྲོལ་མའི་ཞབས་པད་སྤྱི་བོས་ལེན་མཛད་ཅིང་། །བདེ་
གཤེགས་ཚུལ་ཁྲིམས་གསུམ་ལྡན་དྲི་མེད་དགེ་འབྱུང་གནས། །བསྟན་པའི་ཁུར་འཛིན་བཟོད་པ་གསུམ་གྱིས་བརྒྱན་པ་པོ། །སྲིད་གསུམ་མཆོད་འོས་བྱམས་པའི་རྩ་ལག་ལ་བཏུད་དེ། །བླ་མའི་མན་ངག་ཇི་བཞིན་རྒྱུད་གཞུང་འདི་དག་གི། །སྙིང་རྗེའི་ག་བུར་ཡལ་ག་རྒྱས་པ་རྒྱ་ཆེ་བ། །
གསལ་ཞིང་གཞལ་མེད་དགའ་བའི་རོལ་པ་པདྨའི་རྩེ། །དཔའ་བོ་གཅིག་སྒྲུབ་རྒྱུད་ཚིག་གསལ་བར་དབྱེ་བར་བྱ། །རྒྱུད་འདིའི་བརྗོད་པར་བྱ་བ་ནི་ཅི་ཞིག །དེ་བཞིན་དུ་དགོས་པ་དང་། དགོས་པའི་དགོས་པ་དང་། འབྲེལ་པ་ནི་གང་ཞིག་སྙམ་ན། ཞི་བ་ལ་སོགས་པའི་རང་བཞིན་
ཅན་གྱི་ལས་ཀྱི་ཚོགས་རྣམས་ནི་རྒྱུད་འདིའི་བརྗོད་པར་བྱ་བ་ཡིན་ལ། དེའི་དོན་རྒྱུད་ཀྱི་གཞུང་གི་ཚོགས་ལེའུ་བཞི་པའི་བདག་ཉིད་ཅན་འདི་ལ་བརྟེན་ནས་རྟོགས་པར་གྱུར་པ་ནི་དགོས་པའོ། །སྒྲུབ་པ་པོའི་མངོན་པར་འདོད་པའི་དོན་རང་དང་གཞན་གྱི་བདེ་ལེགས་ཕུན་སུམ་ཚོགས་
པ་ལ་དབང་འབྱོར་པ་ནི་དགོས་པའི་ཡང་དགོས་པའོ། །འབྲེལ་པ་ནི་ཤུགས་ལས་ཤེས་པར་འགྱུར་རོ། །ཁ་ཅིག་འདི་སྙམ་དུ་འདི་སྐད་བདག་གིས་ཞེས་པ་ལ་སོགས་པ་གླེང་གཞི་ཕུན་སུམ་ཚོགས་པ་སྟོན་པའི་ཚིག་མེད་པས་སྟོན་པའི་གསུང་རབ་ཉིད་དུ་མ་གྲུབ་པོ་སྙམ་དུ་རྟོག་ན་
མ་ཡིན་ཏེ། འདི་སྐད་<𰵖ཐེས་,ཐོས་>པ་ཞེས་བྱ་བ་ལ་སོགས་པ་ནི་འཕགས་པ་ཀུན་དགའ་བོ་ལ་སོགས་པ་སྡུད་པ་པོའི་ཚིག་ཡིན་ལ། འདིར་ནི་སྟོན་པ་དང་སྡུད་པ་པོ་ཐ་དད་མེད་པར་དགོངས་ནས་སྡུད་པ་པོའི་ཚིག་མ་གསུངས་པ་ཡིན་ནོ། །ཡང་ན་ཨེ་ཝཾ་ནི་ཐབས་དང་ཤེས་རབ་གཉིས་སུ་མེད་