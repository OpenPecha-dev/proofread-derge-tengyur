པའོ། །གང་ཞིག་བླ་མའི་རབ་མཆོག་ཨུ་རྒྱན་མཁན་པོའི་གཞུང་། །ཡོན་ཏན་དེ་ཉིད་བཅུ་ཤེས་སངས་རྒྱས་ཞི་བ་ཡི། །ཤིན་ཏུ་གཅེས་ཤིང་སྦས་པའི་དཀྱིལ་འཁོར་བྲི་བའི་ལས། །དེ་འདིར་ཕྱེ་བས་འཇིག་རྟེན་རྡོ་རྗེ་འཛིན་གྲུབ་ཤོག །ཡུལ་ཁ་ཆེར་སྐྱེས་པའི་རྡོ་རྗེ་སློབ་དཔོན་ཤྲདྡྷ་ཀ་ར་
བརྨས་རང་ཉིད་ཀྱིས་མཛད་པའི་ཐིག་གདབ་པའི་ཆོ་གའི་འགྲེལ་པ། བོད་ཡུལ་དུ་སྐྱེས་པའི་དགེ་སློང་རིན་ཆེན་བཟང་པོས་གསོལ་བ་བཏབ་ནས་འགྲེལ་པ་བྱས་པ་རྫོགས་སོ།། །།རྒྱ་གར་གྱི་མཁན་པོ་ཤྲདྡྷ་ཀ་ར་བརྨ་དང་། ཞུ་ཆེན་གྱི་ལོ་ཙཱ་བ་དགེ་སློང་རིན་ཆེན་བཟང་པོས་སྐད་གསར་
བཅད་ཀྱིས་ཞུས་ཏེ་གཏན་ལ་ཕབ་པའོ།། །།{D2507}༄། །ཐིག་གདབ་པའི་ཆོ་ག་དཀའ་བ་སྤྱོད་པ་བཞུགས། ༄༅༅། །འཇམ་པའི་རྡོ་རྗེ་ལ་ཕྱག་འཚལ་ལོ། །དཀྱིལ་འཁོར་གྲུ་བཞིར་བྱས་པ་ལ། །ཟུར་ཐིག་ཕྱོགས་ཐིག་མཉམ་པར་གདབ། །ཆ་ཆེན་ཉི་ཤུའི་ཚད་དུ་
བྱ། །བདུན་པའི་ཐིག་ནི་གཞག་པར་བྱ། །དེ་ནས་ཆ་བྲན་བགོ་བ་ནི། །ཚངས་པའི་ཐིག་གི་ངོས་གཉིས་ཀྱི། །ཆ་ཆེན་དང་པོ་ཕྱེད་དུ་བགོ །ཕྱི་ཡི་ཆ་ཆེན་དེ་བཞིན་བགོ །ཆ་ཆེན་གཉིས་པ་ཕྱེད་དུ་བྱ། །ནང་གི་ཆ་ཕྱེད་དེ་བཞིན་བགོ །ཆ་ཆེན་ལྔ་པ་ཕྱི་ནང་གི །ཆ་རེ་གདབ་ཅིང་
དབུས་གཉིས་གཞག །ཆ་ཆེན་དྲུག་པ་ཕྱེད་དུ་བྱ། །དེ་ནས་ཐིག་སྐོར་བྱ་བ་ནི། །ཆ་ཆེན་བཅུ་པའི་ཕྱེད་ལས་བསྐོར། །ཆ་ཆེན་དགུ་དང་ཆ་ཆེན་བརྒྱད། །གཉིས་ཀའི་མཐའ་ནས་བསྐོར་བར་བྱ། །ཆ་ཆེན་གསུམ་ལས་མཐའ་ཡི་ནི། །ཆ་ཆུང་གཅིག་ལས་བསྐོར་བར་བྱ། །དེ་ལས་
གཞན་པ་ཕྱི་ནང་གི །བསྐོར་བ་རྒྱུད་ཀྱི་གཞུང་གིས་སོ། །སྒོ་གཉིས་པ་ལ་སོགས་པ་དང་། །རྒྱུད་གཞུང་གི་ནི་རྣམ་དབྱེ་ཡིས། །ཆ་རྣམས་དབྲི་དང་བསྣན་པར་བྱ། །མན་ངག་ཐོབ་ཅིང་མཁས་པ་ཡིས། །དཀྱིལ་འཁོར་ཕྱི་ནང་གང་ཡིན་པའི། །ཐིག་ནི་སྔར་བཞིན་གདབ་པར་
བྱའོ། །ཐིག་གདབ་པའི་རིམ་པ་དཀའ་བ་སྤྱོད་པ་ཞེས་བྱ་བ་སློབ་དཔོན་ཤུདྡྷི་པྲ་བྷས་མཛད་པ་རྫོགས་སོ།། {D2508}༄། །དཀྱིལ་འཁོར་གྱི་ཐིག་གི་ཆོ་ག་བཞུགས། ༄༅༅། །དཀྱིལ་འཁོར་གང་ཡང་ཐིག་གདབ་པ། །ས་གཞི་ཆ་མཉམ་འཐས་བྱས་ལ། །ཚངས་ཆེན་ལ་སོགས་ཐིག་ཆེན་བརྒྱད། །