བའི་རིགས་དང་ལ་ཕུག་མི་ཟའོ། །རིག་པ་འདི་ནི་རྒྱ་མཚོ་དང་མཚུངས་ཏེ། །མཚོ་ལས་དབུལ་སེལ་རིན་ཆེན་མཐའ་དག་འབྱུང་། །འདི་ཉིད་ལས་ནི་སྐྱེ་དགུའི་ཚ་གྲང་ནད། །ཞི་བྱེད་བདུད་རྩི་མ་ཚང་མེད་པར་འབྱུང་། །འདི་དོན་རྟོགས་ཤིང་ཁོངས་སུ་ཆུད་གྱུར་ན། །རང་གཞན་ཀུན་
ལ་ཕན་བདེ་མ་ལུས་པ། །སྟེར་བའི་ནོར་བུ་རིན་ཆེན་གཞན་ན་མེད། །ཚུལ་དེར་འབད་པ་དྲག་པོས་འཇུག་པར་རིགས། །མེས་པོས་ཚེ་རིགས་མཐའ་མེད་རྒྱ་མཚོ་ལས། །སྙིང་པོའི་བཅུད་བསྡུས་ལེགས་བཤད་གཡོ་བ་ཅན། །ཇི་སྲིད་ནམ་མཁའ་གཟུགས་སུ་མ་གྲུབ་པར། །དར་
རྒྱས་སྐྱེ་དགུའི་སྡུག་བསྔལ་སེལ་གྱུར་ཅིག །ཅེས་ཚངས་པའི་རིག་བྱེད་རྒྱ་མཚོའི་ཡན་ལག་འཛིན་པ་གཡོ་བ་ཅན་ཞེས་བྱ་བ་བྲམ་ཟེའི་རིགས་ལས་ཚེའི་རིག་བྱེད་རྒྱ་མཚོ་ལྟ་བུའི་ཕ་རོལ་ཏུ་སོན་པ་སརྦ་ཧ་ཏཱི་མྲྀ་ཏ་དཏྟ་སྟེ་ཀུན་ཕན་བདུད་རྩི་སྦྱིན་ཞེས་བྱ་བས་མཛད་པ་རྫོགས་སོ།། །།
{D4441}༄། །ལྷ་དབང་ཕྱུག་གིས་ཚོགས་བདག་ལ་གནང་བའི་ས་མུ་དྲ་ཕ་ལའི་སྦྱོར་བ་ཁ་བསྒྱུར་དང་བཅས་པ་ནི། དེ་ཡང་ཐོག་མར་ས་མུ་དྲ་ཕ་ལ་མང་ཉུང་ཅི་རིགས་པ་རྫ་སྣོད་གཙང་མར་བླུག་ལ་ཞག་བདུན་གྱི་བར་རའི་ཆུས་སྦངས་ཏེ་ཁུ་བ་ཕོ། །དེ་གྲིབ་བསྐམས་བྱས་ལ་ཞ་ཐག་ཆོད་པ་དང་།
སླར་ཡང་བའི་ཆུས་ཞག་བདུན། བངྒ་རའི་ཁུ་བས་ཞག་བདུན། ནི་ར་གུཎྜའི་ཁུ་བས་ཞག་བཞི། ད་དྷུ་རའི་ཁུ་བས་ཞག་གསུམ། འབྲས་ཆུ་སྐྱུར་མོས་ཞག་གཅིག་རྣམས་སྤངས་སྐེམས་གོང་ལྟར་རིམ་བཞིན་བྱས་ལ། དེ་ནས་ཞིབ་པར་བཏགས་ལ་ཐུན་
ཚད་ཉིས་འགྱུར་ཙམ་རེ་ནི་ར་གུཎྜའི་ཁུ་བས་རྟ་བྱས་བཏང་བས་མཛེ་རིགས་བརྒྱད་གང་གིས་ན་ཡང་རྩ་བ་ནས་ཐོན་ཞིང་ཁོང་སྐྲན་དང་ཡན་ལག་ཁོལ་བུར་སྐྲངས་པ་ཞི་བར་འགྱུར་རོ། །རའི་ཆུས་རྟ་བྱས་ཁོང་དུ་བཏང་ཞིང་དཔྲལ་བར་བྱུགས་ན་མགོ་བོ་ན་བ་ལ་ཕན་ནོ། །རའི་ཆུར་
བརྡར་ཏེ་མིག་ལ་བྱུགས་ན་ལིང་ཏོག་མེད་པར་འགྱུར་རོ། །ཤེལ་དཀར་དང་མཉམ་དུ་བཏང་ན་བུད་མེད་བུ་བཙས་པའི་བང་ཚད་སེལ་བར་འགྱུར་རོ། །རའི་ཆུས་རྟ་བྱས་བཏང་ན་མཁྲིས་པའི་ནད་ཐམས་ཅད་ཞི་བར་འགྱུར་རོ། །བའི་དར་བ་དང་མཉམ་དུ་བཏང་ན་ཕོ་བ་ན་ཞིང་སྦོས་