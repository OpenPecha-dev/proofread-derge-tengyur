དཀར་མོ་སྒྲུབ་པའི་ཐབས་སློབ་དཔོན་ཀོང་ཀ་སྦྱིན་གྱིས་མཛད་པ་རྫོགས་སོ།། །།རྒྱ་གར་གྱི་མཁན་པོ་པཎྜི་ཏ་རཀྵི་ཏའི་ཞལ་སྔ་ནས་དང་། ལོ་ཙཱ་བ་ཁམས་པ་བ་རི་དྷརྨ་ཀཱིརྟིས་ཞུས་ཤིང་གཏན་ལ་ཕབ་པའོ།། {D1574}༄༅༅། །རྒྱ་གར་སྐད་དུ། ཤྲཱི་བཛྲ་བཱ་རཱ་ཧཱི་པྲ་ཛྙཱ་ཨཱ་
ལོ་ཀེ་ཀྲྀ་ཏྱ་སྟོ་ཏྲ་ནཱ་མ། བོད་སྐད་དུ། དཔལ་རྡོ་རྗེ་ཕག་མོ་ཤེས་རབ་གསལ་བྱེད་མའི་བསྟོད་པ་ཞེས་བྱ་བ། དཔལ་རྡོ་རྗེ་ཕག་མོ་ལ་ཕྱག་འཚལ་ལོ། །གཡས་བརྐྱང་གཡོན་བསྐུམ་གར་སྟབས་བཞེངས་པ་ནི། །གཟི་ལྡན་བལྟ་བས་མི་ངོམས་ཡིད་འཕྲོག་མ། །འཛུམ་ལྡན་ཟུར་
གཟིགས་སྒེག་མོའི་ཞབས་པད་ལ། །བདག་བློ་གུས་པས་སྤྱི་བོས་གུས་ཕྱག་འཚལ། །སྐྱབས་སེམས་ཚད་མེད་བཞི་བསྒོམས་རང་སྙིང་གར། །ཨོཾ་གྱུར་ཉི་སྟེང་ཧྲཱིཿདཀར་འོད་འཕྲོས་པས། ཁྱོད་སོགས་རྒྱལ་བ་སྲས་བཅས་སྒེག་མོའི་ཚོགས། །ཕྱག་འཚལ་མཆོད་སོགས་
གར་བྱེད་ལ་ཕྱག་འཚལ། །སྔགས་ཀྱིས་སྟོང་པར་རབ་སྦྱངས་པཾ་ཡིག་ལས། །པདྨའི་སྟེང་དུ་ཨཾ་གྱུར་ཉི་མའི་སྟེང་། །ཧཱུཾ་གྱུར་ཉི་དཀྱིལ་ཧྲཱིཿདཀར་རྡོ་རྗེས་མཚན། །ཡོངས་གྱུར་དཔའ་མོའི་སྐུ་ལ་ཕྱག་འཚལ་ལོ། །ཁྱོད་སྐུ་གཅེར་བུ་ཞལ་གཅིག་མཆེ་བ་གཙིགས། །
ཅུང་ཟད་ཁྲོས་པའི་སྨིན་གཡོ་སྤྱན་གསུམ་དམར། །ཁྲག་འཛག་མི་མགོ་ལྔ་བཅུའི་དོ་ཤལ་གྱིས། །སྐུ་བརྒྱན་འཇིགས་མཛད་སྐུ་ལ་ཕྱག་འཚལ་ལོ། །ཆུ་ཤེལ་ལྟར་གསལ་དུང་གི་མདོག་འདྲ་ཞིང་། །སྣ་ཚོགས་འཁོར་ལོ་རྒྱན་ཆ་ལྔ་ཡིས་བརྒྱན། །ཡིད་འོང་སིལ་
སིལ་དར་དཔྱངས་འཕུར་ལྡིང་གིས། །རབ་དགྱེས་བཞད་མའི་གསུང་ལ་ཕྱག་འཚལ་ལོ། །ཕྱག་གཉིས་གཡས་པ་རྡོ་རྗེས་དབུགས་བྲལ་ལ། །བསྣུན་འཕྱར་གཡོན་པ་གྲུ་མོར་ཁ་ཊྭཱཾ་དང་། །བདུད་བཞིའི་ཐོད་ཁྲག་ཐུགས་ཀར་བསྣམས་ནས་གསོལ། །འཇིགས་རུང་སྒྲོགས་
པའི་གསུང་ལ་ཕྱག་འཚལ་ལོ། །སྣ་ཚོགས་པདྨའི་སྟེང་ན་ཉི་མ་ལ། །སྐྱེས་བུ་དབུགས་བྲལ་མགོ་བོ་གཡས་བསྟན་སྟེང་། །ཞབས་གཉིས་གཡས་བརྐྱང་གཡོན་བསྐུམ་གར་སྟབས་བཞུགས། །རྔམ་འཇིགས་དྲག་སྒྲོགས་གསུང་ལ་ཕྱག་འཚལ་ལོ། །དབུ་སྐྲ་བུང་བ་