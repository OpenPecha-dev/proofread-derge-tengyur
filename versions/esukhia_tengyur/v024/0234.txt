གྲུབ་བླང་བར་བྱའོ། །གསལ་པོར་སྦྱིན་སྲེག་འདི་མི་བྱ། །འབད་པས་གསང་བར་བྱ་བ་སྟེ། །དེ་ལས་དངོས་གྲུབ་འབྱུང་བར་འགྱུར། །གཞན་དུ་དངོས་གྲུབ་སྐལ་བ་མེད། །ཡང་དག་དད་པས་རྗེས་འབྲངས་ནས། །སྔགས་རྣམས་ཡིད་བཞིན་ནོར་བུ་མཚུངས། །དེ་ལ་ཕྱག་རྒྱ་ཆེ་
སོགས་ནི། །འདོད་པས་དད་པ་བརྟན་པོར་བྱ། །དཔལ་རྡོ་རྗེ་རྣལ་འབྱོར་མའི་དགོངས་པ་གསང་བའི་སྦྱིན་སྲེག་གི་ཆོ་ག །སློབ་དཔོན་ཨ་བྷི་ཛུ་ཀ་ཏས་མཛད་པ་རྫོགས་སོ། །{D1598}༄༅༅། །རྡོ་རྗེ་རྣལ་འབྱོར་མའི་བསད་པ་ལས་ཀྱི་མན་ངག་བཞུགས། ། ༄༅༅། །རྣལ་འབྱོར་གང་
ཞིག་རྡོ་རྗེ་ཕག་མོ་སྒྲུབ་པ་ལ་དམིགས་ཏེ། ཉི་མའི་གུང་ལ་ཁྲོས་པའི་ང་རྒྱལ་གྱིས། །མངོན་སྤྱོད་ཀྱི་རྫས་དུར་ཁྲོད་ཀྱི་སོལ་བས། འདབ་མ་དྲུག་པ་གཡོན་སྐོར་གྱིས་བྲིས་ལ། ཨོཾ་ཆེ་གེ་མོ་མཱ་ར་ཡ་བཾ་ཞེས་རྩིབས་བཞི་ལ་བྲི། རྣལ་འབྱོར་མ་དྲུག་དང་དབུས་སུ་ཧེ་རུ་ཀའི་རྣམ་པའམ། ཡི་གེ་
བསྒྲུབ་བྱའི་མིང་དང་སྤེལ་ཏེ་བྲི་བར་བྱ་བ་ནི། དུར་ཁྲོད་ཀྱི་རས་སམ། མཆོད་སྦྱིན་གྱི་ཤིང་ལོ་ལ་མི་རུས་ཀྱི་སྨྱུ་གུས་བྲིའོ། །དུར་ཁྲོད་ཀྱི་ཐལ་བས་གཟུགས་བརྙན་བྱས་པའི་སྙིང་གར་བཅུག་ལ། སྐེ་ཚེས་བསྐུས་ཏེ། རང་གི་ཁྱིམ་དུ་དྲག་པོའི་ཐབ་ཁུང་ཇི་ལྟ་བ་བཞིན་དུ་བཅས། ད་རུ་
གཟུགས་དེ་ལྕགས་ཀྱི་སྐམ་པས་བཟུང་ནས་ཐལ་བར་མ་སོང་བར་དུ་བསྲེག །རོ་བསྲེགས་པའི་སར་བརྐོས་ཏེ་ནང་དུ་གཞུག །དུར་ཁྲོད་མེ་ལ་ཡང་དང་ཡང་དུ་བསྲོ་ཞིང་། མི་རུས་ཀྱི་ཕུར་པས་སྙིང་གར་གདབ། ཚེར་མས་མཚམས་མེད་པར་གང་བར་བྱ། སྙིང་གར་ཆུ་ཚན་
བླུགས་ན་ངེས་པར་འཆིའོ། །རྡོ་རྗེ་རྣལ་འབྱོར་མའི་བསད་པ་ལས་ཀྱི་མན་ངག། སློབ་དཔོན་ཨ་བྷི་ཛུ་ཀ་ཏས་མཛད་པ་རྫོགས་སོ།། །།{D1599}༄༅༅། །ཕྱིར་ཟློག་འཁོར་ལོ་ནི། རང་གི་ལྟེ་བའི་ནང་དུ་འཁོར་ལོ་རྩིབས་དྲུག་པ་བསམས་ལ། རྩིབས་དྲུག་ལ་སྔགས། ཨོཾ་བཾ་ཧཾ་ཡོཾ་ཧྲིཾ་
མོཾ་ཧྲིཾ་ཧྲིཾ་ཧཱུཾྃ་ཧཱུཾྃ་ཕཊ་ཕཊ། ཅེས་པ་རྣམས་དགོད། དེ་ཡང་འཁོར་ལོ་ལས་མཐོ་རེ་ཙམ་གྱིས་མཐོ་བ་རུ་ཡི་གེ་རྣམས་བསམ། དབུས་ཀྱི་ལྟེ་བ་ལ་བཾ་བསམ། འཁོར་ལོའི་རྩིབས་ལ་རང་ལ་གནོད་པ་རྣམས་བསམས་ཏེ། སྔགས་བཟླས་པ་ནི། ཨོཾ་ཨཱཿཧཱུྃ་བཱ་རཱ་ཧཱི་ཙཀྲ་བརྟི་སརྦ་