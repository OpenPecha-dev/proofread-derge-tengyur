འབྱོར་པ་ཁ་ནུབ་ཏུ་ཕྱོགས། བདུད་རྩི་ལྔའི་རི་ལུ་ཁར་བཅུག་ལ། ལག་པ་གཡོན་པ་གོ་ཆའི་སྔགས་ཀྱིས་སྦྱངས་པའི་སྔོན་དུ་ཡི་གེ་གསུམ་བརྗོད་པས་བདུད་རྩིར་བྱས་པའི་ཆང་གིས་ཡན་ལག་བཀྲུས་པས་སྲིད་པའི་རྒྱ་མཚོ་ལས་འགྲོ་བ་མ་ལུས་པ་དྲང་བར་འདོད་པར་ལྷ་མོའི་རྣལ་འབྱོར་
བསྒོམ་པར་བྱའོ། །དེ་ནས་རང་གི་སྙིང་གའི་ས་བོན་གྱི་འོད་ཟེར་གྱིས་དྲངས་པའི་ཡེ་ཤེས་ཀྱི་ལྷ་མོ་མེ་ལོང་ལ་བྲིས་པའི་བཅོམ་ལྡན་འདས་མ་ལ་རབ་ཏུ་བཅུག་ནས་བཟའ་བ་དང་། སྟོན་མོ་དང་། བཏུང་བ་དང་ཆང་དང་། ཤ་དང་། ཁུ་བའི་ཁྱད་པར་རྣམས་དང་། རྣམ་པ་སྣ་ཚོགས་པའི་
འབྲས་བུ་རྣམས་དང་། ཆུ་ལས་སྐྱེས་པ་དང་ཐང་ལས་སྐྱེས་པའི་མེ་ཏོག་རྣམས་དང་། གཏོར་མ་དང་ལྷ་བཤོས་རྣམས་དང་། མར་མེའི་ཕྲེང་བ་མང་པོས་ཀྱང་ཡང་དག་པར་མཆོད་དེ་བསྟོད་ནས་རྐང་པ་བརྒྱད་པའི་སྔགས་བརྗོད་པས་བདུད་རྩིས་ཚིམ་པར་བྱ་སྟེ། རྣལ་འབྱོར་མའི་ཚུལ་
ལ་མོས་པའི་སློབ་མ་འཇུག་པའི་དོན་དུ་བཅོམ་ལྡན་འདས་མ་ལ་གསོལ་བ་གདབ་པར་བྱའོ། །བཅོམ་ལྡན་ཡེ་ཤེས་མཆོག་རྡོ་རྗེ། །རིག་འཛིན་རྒྱལ་མོ་ལ་ཕྱག་འཚལ། །སྙིང་རྗེའི་བདག་ཉིད་དཀྱིལ་འཁོར་དུ། །སློབ་མ་འཇུག་པར་འཚལ་ལགས་ན། །ཇི་ལྟར་རྒྱལ་བ་ཀུན་
གྱིས་ཁྱོད། །ཡེ་ཤེས་རྒྱ་མཚོ་བྱིན་བརླབས་པ། །དེ་བཞིན་དུ་ནི་ཡེ་ཤེས་རོས། །སེམས་ཅན་འདི་ལ་བྱིན་བརླབ་རིགས། །ཞེས་སོ། །དེ་ནས་རྣལ་འབྱོར་མ་རྣལ་འབྱོར་མའི་གྲོགས་དང་ལྡན་པས་སློབ་མ་དཀྱིལ་འཁོར་<ཀྱི་,གྱི་>ཁང་པར་བཅུག་སྟེ། མཎྜལ་གསུམ་བྱེད་དུ་བཅུག་
ནས་གསོལ་བ་གདབ་པར་བྱའོ། །ཇི་ལྟར་རྡོ་རྗེ་སེམས་དཔའ་ཡིས། །འགྲོ་བ་བྱང་ཆུབ་སྒྲུབ་པའི་ཐབས། །ཡེ་ཤེས་རྡོ་རྗེ་རྣལ་འབྱོར་མར། །ཐམས་ཅད་རིག་པར་རང་རིག་བྱིན། །དེ་བཞིན་བདག་ལ་མགོན་པོ་ཀྱེ། །ད་ལྟ་ཉིད་དུ་སྦྱིན་པར་རིགས། །ཞེས་བྱ་བ་ལན་གསུམ་
བཀླག་པར་བྱའོ། །དེ་ནས་ཕྱོགས་བཞིར་མཎྜལ་བྱེད་དུ་བཅུག་ནས་བཅོམ་ལྡན་འདས་མ་ལ་ཡང་སློབ་མས་གསོལ་བ་གདབ་པར་བྱའོ། །ལྷ་མོར་ལུས་ངག་ཡིད་ཀྱིས་སུ། །ཡེ་ཤེས་རྒྱལ་པོ་ཁྱོད་ཕྱག་འཚལ། །ཇི་ལྟར་སངས་རྒྱས་སྟོབས་ཆེན་གྱིས། །ཐམས་ཅད་ཡེ་