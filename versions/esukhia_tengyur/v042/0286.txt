དང་། མིང་གི་དབང་བསྐུར་བ་དང་། རྡོ་རྗེའི་དབང་བསྐུར་བ་དང་། དེ་ཁོ་ན་ཉིད་བསྟན་པ་དང་། གསང་བའི་དབང་བསྐུར་བ་དང་། རྗེས་སུ་གནང་བའི་དབང་བསྐུར་བའོ། །འདི་དག་ཉིད་འདིའི་ནང་དུ་འདུས་པས་རྒྱུད་འདིར་དབང་བསྐུར་བ་རྣམ་པ་གསུམ་བསྟན་པ་ཡིན་ནོ། །བཞི་པ་
ཡང་ནི་ཞེས་བྱ་བ་ནི་ཡང་རིམ་པ་འདི་ཉིད་ཀྱིས་སློབ་དཔོན་ཉིད་དུ་དབང་བསྐུར་བའོ། །བློ་དང་ལྡན་པ་ཞེས་བྱ་བ་ལ་བློ་དང་ལྡན་པ་ནི་ཤེས་རབ་ཆེན་པོ་དང་ལྡན་པའོ། །རང་སྔགས་མཉེས་པར་བྱ་ཞེས་བྱ་བ་ནི། བླ་མས་བསྟན་པའི་བསྒོམ་པའི་རིམ་པ་ནི་སྔགས་ཏེ། དེ་མཉེས་པར་བྱ་བ་ནི་མངོན་
སུམ་དུ་བྱ་བའོ། །བསྒོམ་པ་ལ་བསླབ་པར་བྱ་བའི་ཕྱིར། ལས་དང་པོའི་གནས་བསྟན་པ་གསུངས་པ་ནི། ལ་ལར་ཞེས་བྱ་བ་ལ་སོགས་པ་གསུངས་པ་ཡིན་ཏེ། རི་བོ་མཆོག་ཏུ་གྱུར་པ་འགའ་ཞིག་ཏུ། །འཇམ་ཞིང་སྙན་པའི་གསུང་འགྲོ་བ་མ་ལུས་པ་ཡིད་ཚིམ་པར་བྱེད་པའི་
དབྱངས་ཀྱི་ཡན་ལག་དྲུག་ཅུ་དང་ལྡན་པའི་དབྱངས་མངའ་བ་དེ་བསྒྲུབ་པར་བྱའོ། །རི་བོ་དེ་ཡང་དྲི་མ་མེད་པའི་ཆུ་ཕུན་སུམ་ཚོགས་པ་སྟེ། ཆུའི་སྦྱོར་བ་དང་ལྡན་པའོ། །ཤིང་མཆོག་ནི། སཱ་ལ་དང་། ཏ་ལ་དང་། ཏ་མ་ལ་དང་། འབྲ་གོ་དང་། ཨ་མྲ་ལ་སོགས་པ་ཤིང་གི་
མཆོག་གི་ཕྲེང་བས་རྣམ་པར་བརྒྱན་ཅིང་མཛེས་པར་བྱས་པ་དེ་ལྟ་བུ་དང་། ཉེ་བའི་རི་བོའི་ཕྱོགས་གཅིག་གང་ཡིན་པ་དེར་ལྷ་མཉེས་པར་བྱ་བར་རིགས་ཀྱི། གཞན་དུ་ན་གལ་ཏེ་འབྲེལ་པ་མེད་པའི་དངོས་པོ་མཐོང་ན་སེམས་ལ་ཕྱིན་ཅི་ལོག་ཉེ་བར་སྐྱེ་བར་འགྱུར་རོ། །དེ་ལྟར་རབ་བསྒྲུབ་
བྱ་ཞེས་བྱ་བ་ནི་འོག་ནས་བཤད་པའི་རྣམ་པས་མངོན་སུམ་དུ་བྱའོ་ཞེས་བྱ་བའི་བར་དུའོ། །ད་ནི་བསྒོམ་པ་ལ་འཇུག་པའི་རིམ་པ་གསུངས་པ་ནི། དང་པོར་ཞེས་བྱ་བ་ལ་སོགས་པ་ཡིན་ཏེ། དང་པོར་མལ་ནས་ལངས་ལ་ནང་པར་ཏེ། སྔ་དྲོའི་ཐོག་མར་སྙིང་གའི་
<𰵞བླ་,ཟླ་>བའི་དབུས་ཏེ་དཀྱིལ་དུ་ཡི་གེ་མ་རྣམ་པར་དགོད་པར་བྱ་སྟེ། སྣ་ཚོགས་པདྨ་ལ་གནས་པའི་ཟླ་བའི་སྟེང་དུ་མཾ་ལས་བྱུང་བའི་རལ་གྲིའི་དབུས་ན་གནས་པའི་འཇམ་པའི་རྡོ་རྗེའི་ས་བོན་རྣམ་པར་བསམ་པར་བྱའོ། །ཇི་ལྟ་བུ་ཞེ་ན་དྲི་མེད་འོད་ཟེར་རབ་ཏུ་འཕྲོ་བའི་ཞེས་བྱ་བ་