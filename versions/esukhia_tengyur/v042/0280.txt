ཅན་ཐམས་ཅད་ཀྱི་སྲིད་པ་ནི་སྒྱུ་མ་ཙམ་དུ་མེད་པའི་རྣམ་པར་རྟོག་པ་སྟེ། གཞི་མ་རྟོགས་པ་རྣམས་ལ་དེ་ཙམ་དུ་སྣང་ཡང་སྲིད་པའོ། །དེ་ལ་ཆོས་སྟོན་པ་ལ་སོགས་པའི་ཕྱག་གིས་འདམ་རྫབ་དང་འདྲ་བའི་སྲིད་པའི་སྡུག་བསྔལ་ལས་དྲངས་ནས། དམ་ཚིག་ཆེན་པོའི་རྡོ་རྗེ་དེ་ཁོ་ན་ཉིད་
མངོན་པར་བྱང་ཆུབ་པ་རིན་པོ་ཆེའི་གླིང་དང་འདྲ་བར་འཇོག་པ་ནི་སྒྲོལ་བ་པ་སྟེ། དེ་ལྟར་ཤོག་ཤིག་ཅེས་པའོ། །མཛེས་པའི་མེ་ཏོག་ཅེས་བྱ་བ་རིམ་པ་གཉིས་པའི་དེ་ཁོ་ན་ཉིད་བསྒོམ་པ་ཞེས་བྱ་བ། ཞལ་གྱི་ལུང་གི་འགྲེལ་པ། སློབ་དཔོན་ཆེན་པོ་བི་ཏ་པཱ་དས་མཛད་པ་རྫོགས་
སོ།། །།རྒྱ་གར་གྱི་མཁན་པོ་ཀ་མ་ལ་གུ་ཧྱ་དང་། བོད་ཀྱི་ལོ་ཙཱ་བ་ཆེན་པོ་མངའ་བདག་ལྷ་ཡེ་ཤེས་རྒྱལ་མཚན་གྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། {D1867}༄༅༅། །རྒྱ་གར་སྐད་དུ། ས་མནྟ་བྷ་དྲ་སཱ་དྷ་ནཱཾ་པྲྀཏྟི། བོད་སྐད་དུ། ཀུན་དུ་བཟང་
པོའི་སྒྲུབ་པའི་ཐབས་ཀྱི་འགྲེལ་པ། བཅོམ་ལྡན་འདས་འཇམ་པའི་རྡོ་རྗེ་ལ་ཕྱག་འཚལ་ལོ། །སྤྲོས་པ་ཀུན་ལས་ངེས་གྲོལ་ཞིང་། །ཤེས་རབ་ཐབས་མཆོག་ངོ་བོ་ཉིད། །སྐུ་གསུང་ཐུགས་ཀྱི་རྡོ་རྗེ་ཅན། །ཀུན་བཟང་ཞེས་བྱ་ལ་བཏུད་དེ། །དཔལ་ལྡན་འདུས་རྒྱུད་ལས་གསུངས་པའི། །
འཇམ་དཔལ་སྒྲུབ་པའི་རིམ་པ་ནི། །ཇི་ལྟར་སློབ་དཔོན་གྱིས་བསྟན་པ། །དེ་ལྟར་འདི་ནི་བདག་གིས་བྲི། །ཡོན་ཏན་མང་ལ་མངོན་འདོད་པ། །ཅི་ཡང་རུང་བས་བསླབ་བྱ་བས། །སངས་རྒྱས་དོན་ནི་རབ་ཟབ་ཀྱང་། །བདག་འདྲ་དགག་པར་བྱ་མ་ཡིན། །བསྟན་བཅོས་རྩོམ་པ་ཐམས་
ཅད་ལ་རྗོད་པ་དང་བརྗོད་པར་བྱ་བ་དང་། དགོས་པ་དང་། དགོས་པའི་ཡང་དགོས་པ་རྣམས་ནི། རྟོགས་པ་དང་ལྡན་པ་དག་འཇུག་པའི་ཡན་ལག་ཡིན་པས་ཐོག་མ་ཁོ་ནར་བརྗོད་པར་བྱའོ། །དེ་བས་ན་རེ་ཞིག་དེ་དག་ཉིད་བརྗོད་པར་བྱ་སྟེ། དཔལ་གསང་བ་འདུས་པའི་རྒྱུད་དང་ཉེ་བར་
འབྲེལ་པ་རབ་ཏུ་འབྱེད་པ་འདིའི་མིང་ཀུན་དུ་བཟང་པོའི་སྒྲུབ་པའི་ཐབས་ཞེས་བྱ་བ་ནི་བརྗོད་པ་ཡིན་ལ། བརྗོད་པར་བྱ་བ་ནི་འདིར་བཅོམ་ལྡན་འདས་འཇམ་པའི་རྡོ་རྗེའོ། །རྗོད་པ་དང་བརྗོད་པར་བྱ་བ་འདི་དག་སྒྲུབ་པ་དང་བསྒྲུབ་པར་བྱ་བའི་མཚན་ཉིད་དུ་གནས་པ་ནི་འབྲེལ་བའོ། །