མཆོད་པའི་སྒྲ་མཆོད་པ་ཉིད་བྱ་བར་སྟོན་པའི་ཚིག་ནི་མ་ཡིན་ནོ། །ཡང་ན་བསྒོམ་པ་ཡང་མཆོད་པ་ཉིད་ཡིན་ནོ། །ཡང་ན་ཇི་ལྟར་ཁྱེད་ཉིད་མཆོད་པའི་ཆོ་ག་འཆད། གལ་ཏེ་རང་བཟོར་རྩོམ་ན་འདི་ལ་མཁས་པ་སུ་ཞིག་གུས་པར་བྱེད། འོ་ན་བཅོམ་ལྡན་འདས་ཀྱི་གསུང་རབ་
ཀྱི་རྗེས་སུ་འགྲོ་བ་ཡིན་ན། བཅོམ་ལྡན་འདས་འདི་ཉིད་ཀྱི་ཐུགས་རྗེ་ཆེན་པོའི་ཡན་ལག་གིས་འཁྱུད་པར་དེ་དང་དེ་དག་ཏུ་མང་དུ་ངེས་པར་བྱས་ཟིན་ཏོ་ཞེས་རྟོག་ན། དེའི་ཕྱིར་དཔལ་ལྡན་ཞེས་བྱ་བ་ལ་སོགས་པ་གསུངས་ཏེ། དཔལ་དང་ལྡན་པའི་སངས་རྒྱས་རྣམས་ཀྱི་ཚོགས་པ་ནི་འདུས་པ་སྟེ།
སེམས་ཅན་རྣམས་ཀྱི་དོན་གྱི་ཕྱིར་གཅིག་ཏུ་འདུས་པར་མཛད་པས་ན་དཔལ་ལྡན་འདུས་པའོ། །ཡང་ན་ཨའི་པདྨ་ལས་ངེས་པར་འཁྲུངས་པས་ན་ཨ་ལས་སྐྱེས་པའོ། །དཔལ་ལྡན་ཡང་ཡིན་ལ་ཨ་ལས་སྐྱེས་པ་ཡང་ཡིན་པས་ན་འདུས་པའོ། །དེ་སྟོན་པར་བྱེད་པའི་གཞུང་ལ་ཡང་དེ་སྐད་
ཅེས་བྱའོ། །དེ་ལས་གསུངས་པའི་གཞུང་ལུགས་དམ་ཚིག་ཉམས་སུ་བླངས་པ་ལ་སོགས་པ་ནི་དཔལ་ལྡན་འདུས་པའི་གཞུང་ལུགས་ཏེ། དེས་ཆོ་ག་བསྟན་ཅིང་བཤད་པར་བྱའོ་ཞེས་པའོ། །ཅི་ཁྱེད་ལ་ཆོ་ག་འདི་གཞན་གྱིས་གསོལ་བ་མ་བཏབ་པར་བཤད་དམ། འོན་ཏེ་གསོལ་བ་
བཏབ་ཅེ་ན། དེའི་ཕྱིར་བཤེས་གཉེན་དམ་པ་ཡིས་ནི་ཞེས་བྱ་བ་སྨོས་ཏེ། གང་ལ་རྣམ་པར་བྱང་བ་ཡོད་པ་དེ་ནི་བཤེས་གཉེན་དམ་པ་སྟེ། དགེ་བའི་བཤེས་གཉེན་དེ་སྤུན་དང་སློབ་མའོ། །སྤུན་ཟླ་ནི་གསུམ་སྟེ། ཀོངྐ་ནའི་ཆོས་ཀྱི་འབྱུང་གནས་དང་། རི་བོ་ཧ་ས་རའི་གཙུག་ཏོར་
རྡོ་རྗེའོ། །སློབ་མའི་ཆོ་ག་ནི་བཞི་སྟེ། མར་མེ་མཛད་བཟང་པོ་དང་། རབ་ཏུ་ཞི་བའི་བཤེས་གཉེན་དང་། རྡོ་རྗེ་བདེ་བ་ཆེན་པོ་དང་། སྒྲ་གཅན་འཛིན་བཟང་པོའོ། །དེ་རྣམས་ཀྱིས་བསྐུལ་བ་ནི་བསྙེན་བཀུར་སྔོན་དུ་འགྲོ་བས་གསོལ་བ་བཏབ་པ་སྟེ། དེས་བདག་སྤྲོ་བར་བྱ་བ་གང་
ཡིན་པ་དེ་ལ་དེ་སྐད་ཅེས་བྱའོ། །ཆོ་ག་དེ་ཇི་ལྟ་བུ་ཞིག་ཅེ་ན། འགྲོ་བ་མ་ལུས་པ་ཞེས་བྱ་བ་ལ་སོགས་པ་སྨོས་ཏེ། འགྲོ་བ་མ་ལུས་ཤིང་ལུས་པ་མེད་པའི་དོན་ཕུན་སུམ་ཚོགས་པ་ནི་དོན་གྱི་མཐར་ཐུག་པ་ཀུན་དུ་བཟང་པོ་མངོན་སུམ་དུ་བྱེད་པའི་མཚན་ཉིད་དུ་གྱུར་པས་སོ། །དེའི་རྒྱུར་