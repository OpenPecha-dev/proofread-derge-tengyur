ཕྱི་ནས་མེ་ཏོག་བདུག་པས་བྱུག །དྲི་དང་ཕྱེ་མ་གོས་ལ་སོགས། །སྔགས་འདིས་མངོན་པར་བསྔགས་གྱུར་ཏེ། །གང་ལ་བྱིན་དེ་དབང་དུ་འགྱུར། །དྲི་བཟང་བདུག་པས་བདག་བདུགས་ནས། །སྐྱེ་བོ་ཐམས་ཅད་དགའ་བར་འགྱུར། །གང་མིང་མེ་ཏོག་དམར་པོ་ཡི། །སྦྱིན་སྲེག་བྱས་ཏེ་དབང་དུ་འགྱུར། །བཟའ་བཏུང་
ལ་ཡང་མངོན་པར་བསྔགས། །གང་ལ་བྱིན་དེ་དབང་འགྱུར་རོ། །སྐྱེས་བུ་ཆེན་པོ་དབང་བྱེད་ན། །ཡུངས་ཀར་དཀར་པོས་སྦྱིན་སྲེག་བྱ། །ཕྱི་ནས་ཚེས་གྲངས་རྒྱུ་སྐར་རྣམས། །བཟང་པོའི་ཉིན་ལ་བཅོམ་ལྡན་མ། །མཆོད་པ་ལ་སོགས་བྱས་ནས་ནི། །གུར་གུམ་གི་ཝང་ག་པུར་སོགས། །གྲོ་གའམ་ནི་ཡང་ན་གོས། །འཁོར་ལོ་རྩིབས་
ནི་བཅུ་དྲུག་པ། །ཨུཏྤལ་འདབ་མའི་རྣམ་པ་ལ། །འཁོར་ལོ་མངོན་པར་བྲི་བྱ་སྟེ། །འཁོར་ལོའི་དབུས་སུ་སྔགས་བཅས་ལ། །བསྒྲུབ་བྱ་ཡི་ནི་མིང་རྣམས་བྲི། །འཁྲུལ་འཁོར་ཀུ་རུ་ཀུལླེ་ཡི། །ཡི་གེ་བཞི་ཡི་འཁྲུལ་འཁོར་ཏེ། །བསྒྲུབ་བྱའི་མིང་ནི་ངེས་པར་བྲི། །ཕྱི་རོལ་ཨོ་ཡི་སུམ་འགྱུར་བྱ། །སྲད་བུ་དམར་པོས་ཡང་དག་བྲི། །
མྱོས་བྱེད་རང་བཞིན་ཐུམ་བུ་ནི། །ལུས་ཀྱི་སྙིང་གའི་དབུས་སུ་གཞུག །སེང་ལྡེང་མེ་ལ་བསྲོ་བར་བྱ། །རྐང་པ་ནས་ནི་དགུག་པར་བྱ། །སྐྱེས་པའམ་ནི་ཡང་ན་བུད་མེད་དབང་བྱེད་ན། །ཟངས་མའི་ཁབ་ཀྱིས་སྐྱེ་གནས་རྐང་པ་དག་དབུག་བྱ། །འདི་ཉིད་དབང་དུ་འགྱུར་བར་ཐེ་ཚོམ་མེད་པ་སྟེ། །སྔགས་ཀྱི་རྒྱལ་པོ་འདི་ཉིད་དད་པ་
ཆེན་པོ་ཡིས། །བཅོམ་ལྡན་འདས་མ་མཆོད་པར་བྱས་ནས་བཟླས་པར་བྱ། །རིམ་པ་འདི་ཉིད་ཀྱིས་ནི་ཀུན་གྱི་དངོས་གྲུབ་འགྱུར། །ཞེས་པ་ནི་ཀུ་རུ་ཀུལླེའི་ལས་རབ་ཏུ་བརྐྱང་བ་སྦྱོར་བ་རྫོགས་སོ།། {D3580}༄༅༅། །རྒྱ་གར་སྐད་དུ། ཨུཥྞཱི་ཥ་བི་ཛ་ཡ་སཱ་དྷ་ནཾ། བོད་སྐད་དུ། གཙུག་ཏོར་རྣམ་པར་རྒྱལ་མའི་སྒྲུབ་ཐབས། །གཙུག་ཏོར་
རྣམ་པར་རྒྱལ་མ་ལ་ཕྱག་འཚལ་ལོ། །འདིར་སྔོན་དུ་གསུངས་པའི་ཆོ་གས་ཟླ་བ་ལ་བྷྲཱུཾ་ཡིག་དཀར་པོ་ལས་སྐྱེས་པའི་སྐུ་མདོག་དཀར་མོ། ཞལ་གསུམ་པ། སྤྱན་གསུམ་པ། ལང་ཚོ་གཞོན་པ། རྒྱན་ཐམས་ཅད་ཀྱིས་བརྒྱན་པ། ཕྱག་བརྒྱད་དང་ལྡན་པའི་བཅོམ་ལྡན་འདས་མ་བསམ་པར་བྱའོ། །སེར་པོ་དང་ནག་པོ་ནི་གཡས་དང་
ཅིག་ཤོས་ཀྱི་ཞལ་ལོ། །གཡས་ཀྱི་ཕྱག་བཞི་རྣམས་སུ་སྣ་ཚོགས་རྡོ་རྗེ་དང་། པདྨ་ལ་གནས་པའི་སངས་རྒྱས་དང་། མདའ་དང་མཆོག་སྦྱིན་གྱི་ཕྱག་རྒྱ་རྣམས་སོ། །གཡོན་གྱི་ཕྱག་བཞི་རྣམས་སུ་གཞུ་དང་སྡིགས་མཛུབ་དང་བཅས་པའི་ཞགས་པ་དང་། མི་འཇིགས་པའི་ཕྱག་རྒྱ་དང་། བུམ་པ་གང་བའོ། །མཆོད་རྟེན་གྱི་