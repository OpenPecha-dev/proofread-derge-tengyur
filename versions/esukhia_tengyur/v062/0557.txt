ཏུ་ཕྱིན་པའི་ཐབས་ལ་མཁས་པ་སྤྱོད་པ་ཡང་མངོན་དུ་བྱས་ཏེ་སེམས་ཅན་ལ་ཕན་པ་དང་། མཆོག་གི་བདེ་བ་བསྒྲུབ་པའི་ཕྱིར་སངས་རྒྱས་སུ་འགྱུར་བར་བྱའོ་ཞེས་བསམ་པར་བྱའོ། །མཁའ་ཁྱབ་ཀྱི་ཏིང་ངེ་འཛིན་ལ་སྙོམས་པར་ཞུགས་ནས་རིམ་པ་འདིས་མངོན་པར་རྫོགས་པར་བྱང་
ཆུབ་པ་མངོན་དུ་བྱའོ། །དེ་ནས་ངེས་པར་དེ་བཞིན་གཤེགས་པ་ཐམས་ཅད་ཀྱིས་སྙོམས་པར་འཇུག་པར་འདུས་པས་བྱང་ཆུབ་སེམས་དཔའ་སེམས་དཔའ་ཆེན་པོ་དོན་ཐམས་ཅད་གྲུབ་པ་བྱང་ཆུབ་ཀྱི་སྙིང་པོ་ལ་བཞུགས་སོ། །དེའི་བྱང་ཆུབ་སེམས་དཔའི་ལོངས་སྤྱོད་རྫོགས་པའི་སྐུར་བསྟན་ནས་
འདི་ཉིད་གསུངས་སོ། །རིགས་ཀྱི་བུ་ཁྱོད་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་སོ། །དེ་ནས་བྱང་ཆུབ་སེམས་དཔའ་དོན་ཐམས་ཅད་གྲུབ་པ་དེ་བཞིན་གཤེགས་པ་ཐམས་ཅད་ཀྱིས་སྐུལ་བར་མཛད་པ་གསན་ནས་ཏིང་ངེ་འཛིན་ལས་
བཞེངས་ཏེ་དེ་བཞིན་གཤེགས་པ་རྣམས་ལ་ཕྱག་བཙལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་དེ་ཁོ་ན་ཉིད་ཅི་འདྲ་བ་ཞིག་ཇི་ལྟར་བདག་གིས་རྟོགས་པར་བགྱི། བཀའ་སྩལ་དུ་གསོལ། དེ་བཞིན་གཤེགས་པ་ཐམས་ཅད་ཀྱིས་མགྲིན་གཅིག་ཏུ་འདི་ཉིད་གསུངས་སོ། །སེམས་དཔའ་
ཆེན་པོ་རང་གི་སེམས་ཉིད་རྟོགས་པར་བྱ་སྟེ་སོ་སོར་རྟོག་པའི་རང་བཞིན་སྔགས་ཀྱིས་བསྒྲུབ་པར་བྱའོ། །ཨོཾ་ཙིཏྟ་པྲ་ཏི་བྱ་དྷཾ་ཀ་རོ་ཏི། དེ་ནས་བྱང་ཆུབ་སེམས་དཔས་གསོལ་པ། བཅོམ་ལྡན་འདས་བདག་གིས་ཀུན་ཤེས་པ་ནི་རང་གི་སྙིང་གར་ཟླ་བའི་དཀྱིལ་འཁོར་གྱི་རྣམ་པ་ལྟ་བར་བྱེད་དོ། །དེ་བཞིན་
གཤེགས་པ་ཐམས་ཅད་ཀྱིས་རབ་ཏུ་བཀའ་སྩལ་པ། རིགས་ཀྱི་བུ་སེམས་ཀྱི་རང་བཞིན་འདི་ནི་འོད་གསལ་བའོ། །ཨོཾ་བོ་དྷི་ཙིཏྟ་ཨུཏྤཱ་ད་ཡཱ་མི། ཞེས་པ་འདིས་རང་བཞིན་གྲུབ་པས་བདག་གིས་བྱང་ཆུབ་ཏུ་སེམས་བསྐྱེད་པར་བྱའོ། །དེ་ནས་སླར་ཡང་བྱང་ཆུབ་སེམས་དཔས་གསོལ་པ། གང་ཟླ་
བའི་དཀྱིལ་འཁོར་གྱི་རྣམ་པ་དེ་ལ་ཟླ་བའི་དཀྱིལ་འཁོར་དེ་ཉིད་བལྟ་བར་བྱེད་དོ། །དེ་བཞིན་གཤེགས་པ་ཐམས་ཅད་ཀྱིས་བཀའ་སྩལ་པ། དེ་བཞིན་གཤེགས་པ་ཐམས་ཅད་ཀྱིས་ཀུན་དུ་བཟང་པོའི་སེམས་བསྐྱེད་པ་བརྟེན་པར་བྱེད་པའི་རྒྱུའོ། །རང་གི་སྙིང་གར་ཟླ་བའི་དཀྱིལ་འཁོར་ལ་རྡོ་རྗེའི་