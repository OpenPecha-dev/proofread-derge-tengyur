སྟེགས་བུ་འདི་ནི་ཁྱེད་རྣམས་གཏོར་མ་ཉེ་བར་ལོངས་སྤྱོད་ཕྱིར་ན་བདག་གིས་དགོད་པར་བགྱི། དེ་ནས་དེ་ལ་ཟས་ལ་སོགས་པའི་ཕུང་པོ་བྱས་ནས་དཔུང་པ་བཟང་པོའི་རྒྱུད་ལས་གསུངས་པའི་ཚིགས་སུ་བཅད་པ་བརྗོད་པ་སྔོན་དུ་འགྲོ་བས་དྲི་བཟངས་དང་ཆུ་དང་ཁྲག་
དང་མ་ཛྙ་ར་དང་ཆང་དང་འོ་མའི་རྒྱུན་བླུགས་པ་སྔོན་དུ་འགྲོ་བས་གཏོར་མ་དབུལ་བར་བྱའོ། །གཏོར་མའི་སྟེགས་བུ་དགོད་པར་རོ།། །།དེ་ནས་ཡན་ལག་རྣམ་པ་བཞིའི་རྣམ་པར་དག་པས་གཎྜཱི་རྣམ་པ་བཞིའོ། །དེ་ཡང་ཀཱ་ཤཱ་རཱི་དང་། ནྱ་གྲོ་དྷ་དང་། ཨ་ཤྭདྠ་དང་། ཀེ་ཤ་ར་དང་
ཨུ་དུམྺཱ་རའི་ཤིང་རྣམས་ལས་བྱའོ། །དེ་ནས་དྲོད་རྣམ་པར་དག་པ་གཎྜཱི་ཆུང་བ་ནི་ཆོས་ཀྱི་ཕུང་པོ་བརྒྱད་ཅུ་རྩ་བཞིའི་རྣམ་པར་དག་པ་ཆ་བརྒྱད་ཅུ་རྩ་བཞི་པ་གསུམ་སྟེ་སྲིད་དུའོ། །རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ཀྱི་རྣམ་པར་དག་པས་ཁོར་ཡུག་ཏུ་ཆ་བཅུ་གཉིས་
ཏེ་ཟླུམ་པོའོ། །དེ་བཞིན་དུ་རྩེ་མོ་མངོན་པར་རྟོགས་པའི་རྣམ་པར་དག་པ་གཎྜཱི་གཉིས་པ་སྟེ། མངོན་པར་ཤེས་པ་ལྔ་དང་དཔེ་བྱད་བཟང་པོ་བརྒྱད་ཅུ་རྩ་ལྔ་སྟེ་སྲིད་དུའོ། །ས་བཅུ་གསུམ་གྱི་རྣམ་པར་དག་པས་ཆ་བཅུ་གསུམ་པ་སྟེ་ཟླུམ་པོའོ། །རྣམ་པར་ཐར་པ་བརྒྱད་ཀྱིས་རྣམ་པར་
དག་པ་བརྒྱད་བརྒྱད་ཀྱིས་རྣམ་པར་བརྒྱན་པའོ། །དེ་བཞིན་དུ་བཟོད་པའི་རྣམ་པར་དག་པ་ནི་གཎྜཱི་གསུམ་པ་སྟེ། སྟོབས་བཅུ་དང་དགེ་བ་བཅུ་དང་དབང་བཅུ་དང་ཕ་རོལ་ཏུ་ཕྱིན་པ་བཅུ་དང་ཤེས་པ་བཅུ་དང་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་རྣམ་པར་དག་པ་ཆ་བརྒྱད་ཅུ་རྩ་བདུན་ཏེ་
སྲིད་དུའོ། །སྒྲིབ་པ་མེད་པའི་རྣམ་པ་ལ་སོགས་པའི་དབྱངས་བཅོ་ལྔའི་རྣམ་པར་དག་པ་ཆ་བཅོ་ལྔ་ནི་ཟླུམ་པོའོ། །གསུང་རབ་ཡན་ལག་བཅུ་གཉིས་ཀྱི་དག་པས་བརྒྱད་ཅུ་རྩ་གཉིས་སོ། །དེ་བཞིན་དུ་ཆོས་མཆོག་གི་རྣམ་པར་དག་པ་ནི་གཎྜཱི་བཞི་པ་སྟེ། ཉོན་མོངས་པ་དགུ་བཅུ་རྩ་
བརྒྱད་སྤངས་པའི་རྣམ་པར་དག་པས་ཆ་དགུ་བཅུ་རྩ་བརྒྱད་སྲིད་དུའོ། །སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་རྣམ་པར་དག་པས་ཁོར་ཡུག་ཏུ་ཆ་བཅོ་བརྒྱད་དོ། །བདེན་པ་བཅུ་དྲུག་གི་རྣམ་པར་དག་པས་བརྒྱད་ཅུ་རྩ་དྲུག་གོ། །གཎྜཱི་རྣམ་པ་བཞི་ལ་རྩེ་མོ་རུ་ཆ་གཉིས་དང་ཆ་