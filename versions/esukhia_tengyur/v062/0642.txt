ལའོ། །ཞལ་ཟས་དང་བཟའ་བ་ལ་སོགས་པ་ཕྱག་ཏུའོ། །མེ་ཏོག་ནི་དབུ་ལའོ། །བདུག་སྤོས་ནི་འབར་བའི་ཕྲེང་བ་ལའོ། །དྲི་བཟང་ནི་ཐུགས་ཀར་རོ། །མར་མེ་དང་ལྷ་བཤོས་ནི་མདུན་དུའོ། །འདིས་འདི་ལ་སྦྱིན་སྲེག་གི་འབྲུ་དང་། གླང་པོ་ཆེ་དང་། ས་གཞི་དང་། ཞིང་འཕེལ་བར་བྱེད་དོ། །
ཐབ་ཀྱི་བྱ་བས་ནི་ཁྱིམ་འཕེལ་བར་བྱེད་དོ། །མར་གྱིས་ནི་ཕུན་སུམ་ཚོགས་པ་ཐམས་ཅད་བྱེད་དོ། །ཡམ་ཤིང་གིས་ནི་དཔའ་བར་བྱེད་དོ། །ཀུ་ཤས་སྲུང་བར་བྱེད་དོ། །ཡུངས་ཀར་གྱིས་ཞི་བར་བྱེད་དོ། །འབྲས་མ་ཉམས་པས་རྒྱས་པར་བྱེད་དོ། །ཏིལ་གྱིས་སྡིག་པ་སེལ་བར་བྱེད་དོ། །སོ་
བས་དོན་གྲུབ་པར་བྱེད་དོ། །མོན་སྲན་གྲེ་འུས་སྟོབས་འཕེལ་ལོ། །ནས་ཀྱིས་མྱུར་བའི་ཤུགས་སོ། །དཱུཪྺས་ཚེ་འཕེལ་བར་བྱེད་དོ། །ཚེ་རིང་བ་དང་ནད་མེད་པ་གྲོ་ཡིས་བྱེད་དོ། །སྦྲང་དང་འོ་མས་ཤེས་རབ་རབ་ཏུ་སྟེར་རོ། །ཞོ་དང་བུ་རམ་འདྲེས་མའི་བཟའ་བས་བདེ་བ་ཐམས་ཅད་
སྟེར་རོ། །ཤིང་ཐོག་གིས་ཕུན་སུམ་ཚོགས་པ་ཐམས་ཅད་བྱེད་དོ། །བིལ་བས་བུ་དང་ཚ་རྒྱུད་ལ་སོགས་པ་རྣམ་པར་འཕེལ་བར་བྱེད་དོ། །པདྨ་དང་ཨུཏྤ་ལ་ལ་སོགས་པའི་མེ་ཏོག་གིས་ཁ་དོག་དང་གཟི་བརྗིད་འཕེལ་བར་བྱེད་དོ། །ཙནྡན་ལ་སོགས་པས་དཔལ་འཕེལ་བར་བྱེད་དོ། །
དྲི་དང་སོ་རྩིས་བཀྲ་ཤིས་པར་བྱེད་དོ། །དེ་ནས་མེ་ལ་དགེ་བ་དང་མི་དགེ་བའི་མཚན་མ་ཡོངས་སུ་བརྟག་པར་བྱ་སྟེ། དེ་ལ་རྩེ་མོ་གཅིག་ཏུ་འབར་ན་ཕུན་སུམ་ཚོགས་པ་ཐམས་ཅད་འབྱུང་ངོ་། །རྩེ་མོ་བཞིར་གྱུར་ན་རྒྱས་པར་འགྱུར་རོ། །ཕུང་པོ་གཅིག་ཏུ་གྱུར་ན་དོན་ཆེན་པོ་སྟེར་རོ། །རྩེ་མོ་གཉིས་མི་
ཡོ་བར་གནས་ན་བར་མའོ། །ཆུ་ཤེལ་དང་ནོར་བུའི་འོད་དང་བ་མོ་དང་ཀུནྡ་དང་ཟླ་བའི་གཟུགས་དང་ཁ་དོག་རྣམས་ནི་སྡིག་པ་ཐམས་ཅད་རྣམ་པར་ཞི་བའོ། །གསེར་དང་པུཥྤ་རཱ་ག་ལྟ་བུས་ནི་དཔག་ཏུ་མེད་པའི་ཕུན་སུམ་ཚོགས་པར་བྱེད་དོ། །ཛ་བ་དང་མྱ་ངན་མེད་པའི་མེ་ཏོག་དང་བནྡུ་ཀ་
དང་ཀིཾ་ཤཱུ་ཀ་དང་ཨིནྡྲ་གོ་པ་དང་བྱི་རུ་དང་། གསེར་བཙོ་མ་ལྟ་བུས་ནི་རྒྱལ་སྲིད་དང་དབང་ཕྱུག་ལ་སོགས་པ་ལ་དབང་དུ་བྱེད་དོ། །དུ་བ་མེད་ཅིང་སྣུམ་པ་དང་བཻ་ཌཱུརྱའི་ཁ་དོག་ལྟ་བུས་ནི་ཚེ་འཕེལ་བ་དང་ནད་མེད་པ་བྱེད་དོ། །ཨ་ག་རུ་དང་ཙམ་པ་ཀ་དང་། ཀོ་ཤཱི་ར་དང་། ཨུཏྤལ་དང་། མཱ་ལཱ་ཏཱི་