རྒྱས་ཆུ་གཏོར་ན། རང་གི་རྣམ་པར་རྟོག་པ་ལས་སྐྱེས་པའི་བགེགས་མི་འབྱུང་སྟེ། སེམས་ཅན་འཚེ་བའམ་སྡིག་པ་དག་ཁྱེད་ལ་མེད་ཀྱི་མ་འཇིགས་ཤིག །རིག་པ་ལས་བྱུང་དགེ་བ་བཞིན། །བགེགས་ནི་རང་གི་སེམས་ལས་བྱུང་། །ཁྲུས་བྱས་ནས་ནི་སྦྱིན་སྲེག་གི། །ཆོ་ག་ཐམས་
ཅད་སྤྱད་པར་བྱའོ། །དེ་ནས་དམ་ཚིག་གི་ཕྱག་རྒྱ་བཅིངས་ཏེ། སྙིང་པོ་འདིས་གྱེན་དུ་དགྲོལ་ལོ། །ཨོཾ་ཁྱེད་ཀྱིས་འགྲོ་བའི་དོན་ཀུན་མཛད། །དངོས་གྲུབ་ཇི་བཞིན་གསོལ་ལགས་ཀྱིས། །སངས་རྒྱས་ཡུལ་དུ་གཤེགས་སུ་གསོལ། བཛྲ་སཏྭ་མུཿ། དེ་ནས་ཐོག་མ་དང་ཐ་མ་མེད་པའི་
བྱང་ཆུབ་ཀྱི་སེམས་ཆེན་པོ་རྗེས་སུ་དྲན་ལ། ཅི་བདེ་བར་གནས་པར་བྱའོ། །རྡོ་རྗེ་སེམས་དཔའི་མིང་ཙམ་ཞིག །ལན་ཅིག་ཡོངས་སུ་གཟུང་བས་ཀྱང་། །འདི་ནི་བསྲུང་བ་དམ་པ་སྟེ། །མི་ཟད་རྟག་པའི་དངོས་གྲུབ་སྟེར། །མཁས་པ་ངང་པའི་རྒྱལ་པོས་རྟོགས་པར་བྱ་བའི་
ཕྱིར། །འདིར་ནི་སྦྱིན་སྲེག་ཆོ་ག་བྲིས་པས་དགེ་བ་གང་བསགས་པ། དེས་ནི་སྲིད་གསུམ་ཚེར་མ་འབྱིན་ཅིང་ཞི་བཞི་རྟོག་ལྡན་པ། རྒྱལ་བ་ལྔ་ཡི་ཅོད་པན་འཛིན་དང་འགྲོ་བ་རྗེས་སུ་མཉམ་པར་ཤོག །ཀུན་དུ་བཟང་པོ་ཞེས་བྱ་བའི་སྦྱིན་སྲེག་གི་ཆོ་ག་རྫོགས་སོ།། །།
{D2528}༄། །རབ་ཏུ་གནས་པའི་ཆོ་ག་རབ་གནས་ཀྱི་རྒྱལ་པོ་བཞུགས། ༄༅༅། །བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །དཔལ་ལྡན་རྡོ་རྗེ་སེམས་དཔའ་ལ། །ཀུན་ནས་དང་བས་ཕྱག་འཚལ་ཏེ། །རྒྱུད་རྣམས་ཐམས་ཅད་ལས་བསྡུས་ཏེ། །
རབ་གནས་ཆོ་ག་བཤད་པར་བྱ། །དེ་ལ་དང་པོར་རེ་ཞིག་རྣལ་འབྱོར་པ་དཀྱིལ་འཁོར་དུ་ཞུགས་ཤིང་དབང་ཐོབ་པ། རིག་པའི་སྡོམ་པ་གཟུང་བ། གསང་བའི་མཆོད་པའི་བྱ་བ་ཤེས་པ། དཔའ་ལ་བརྟན་པ་སྤྲོ་བ་ཆེ་བ། དུལ་བ་ཕྲིན་ལས་རྣམ་པ་བཞིའི་སྤྱོད་པ་དང་ལྡན་པ།
གསང་བའི་ཡེ་ཤེས་བསླབས་པ། ཕྱག་རྒྱ་བཞི་བསྒོམ་པར་མོས་པའི་རྣལ་འབྱོར་པ་དང་། སྒྲུབ་པའི་གྲོགས་པོ་བྱང་ཆུབ་ཏུ་སེམས་བསྐྱེད་པ། གསང་བའི་ཆོ་གའི་བྱ་བ་ཤེས་པ། གཙང་མ། གསང་བའི་བྱ་བ་ལ་མཁས་པ། བློ་དང་ལྡན་པ་དང་། སྙིང་སྟོབས་དང་