ཆགས་གང་ཞིག་གི་མིང་ཡོངས་སུ་གྲགས་པ་ན་དེའི་རུས་པ་སྟེ་དེ་ལ་ངེས་པར་ཡོད་དོ། །གང་ནས་བ་ལང་གློ་བུར་དུ་འོངས་ནས་གལ་ཏེ་ལྕི་བ་བཏང་ན་དེའི་འོག་ན་ངེས་པར་དེའི་ཚད་ཀྱི་གསེར་ཡོད་དོ་ཞེས་པ་ནི་ངེས་པའོ། །གལ་ཏེ་བྱིས་པ་དང་གཞོན་ནུ་མ་འགའ་ཞིག་གློ་
བུར་དུ་འོངས་ནས་དེར་ཕྱིས་བཅག་ན་དེའི་འོག་ན་ངེས་པར་དེའི་ཚད་ཀྱི་དངུལ་ལོ། །སྦལ་པའི་སྒྲ་གྲགས་ན་ཆུའི་འཇིགས་པའོ། །ནེ་ཙོ་དང་། བྱེའུ་ས་རི་ཀ་དང་། ངང་པ་དང་། ཁུ་བྱུག་དང་། རྨ་བྱ་དང་། ཤང་ཤང་ངུར་པ་དང་། ཁྱུ་མཆོག་རྣམས་ཀྱི་སྒྲ་ཡིད་དུ་<འང་,འོང་>བས་ནི་སྐྱེ་བོ་རྣམས་
དགེ་བར་འགྱུར་རོ། །སེང་གེ་དང་གླང་པོ་ཆེ་དང་། སྤྲིན་གྱི་སྒྲ་ཡིད་དུ་འོང་བས་ནི་རིགས་དང་། ནོར་དང་འབྲུ་དང་། དོན་ཐོབ་པ་ལ་སོགས་པར་འགྱུར་རོ། །དུང་དང་བཀྲ་ཤིས་ཀྱི་གླུ་དང་། བྱིས་པ་རྣམས་རྩེ་བར་བྱེད་ན་དོན་གྲུབ་བོ། །ངུ་བ་མཐོང་ན་སེམས་སྡུག་བསྔལ་བའོ། །
ངན་པ་དང་དམན་པ་དང་། ནད་པ་དང་། ཡོངས་སུ་མནར་བའི་སྐྱེ་བོ་མཐོང་ན་ནད་ཡོད་དོ། །རྒྱལ་མཚན་དང་། གདུགས་དང་། བ་དན་དང་། དྲིལ་བུ་དང་། རྒྱན་དང་ཟས་དང་། ཞོའི་དབང་པོ་དང་། མེ་འབར་བ་དང་། འབྲས་བུ་དང་། ཉ་ཟུང་དང་། རྒྱལ་བའི་ཡན་ལག་
ལ་སོགས་པ་མཐོང་ན་དགེ་བར་འགྱུར་རོ། །མཁས་པ་དང་བྲམ་ཟེ་དང་། དགེ་སློང་དང་། ལེགས་པའི་སྐྱེ་བོ་མཐོང་ན་ཆོས་ཀྱིའོ། །ཞེས་པ་ནི་རྟགས་རྣམས་གསུངས་སོ། །དེའི་རྗེས་སུ་ཐིག་འདེབས་པ་ན་སློབ་དཔོན་གྱི་སྐྱེ་བོ་དང་ནོར་དང་། སྟོབས་འཕེལ་བར་བྱ་བའི་ཕྱིར་
ལག་པ་གཡས་པ་རྡོ་རྗེ་དང་འདོད་པ་སྦྱིན་པའི་གསེར་གྱི་ཐུར་མ་དང་བཅས་ཏེ་དབང་ལྡན་གྱི་ཕྱོགས་ནས་བརྩམས་སྟེ་གཡས་སྐོར་གྱི་ཕྱོགས་ཀྱི་ཐིག་རྣམས་བྲི་བར་བྱའོ། །དེ་བཞིན་དུ་ལག་པ་གཡོན་པ་དྲིལ་བུ་དང་བཅས་ཏེ་རྩ་བའི་ཐིག་རྣམས་བྲི་བར་བྱའོ།། །།དེ་ནས་ཁང་པ་ལ་ཀླུ་
ཡོངས་སུ་བརྟག་པར་བྱའོ། །དེ་ལ་གཞུའི་ཁྱིམ་དུ་ཞུགས་པ་ནས་བརྩམས་ཏེ་ཉི་མ་དགུ་བཅུ་ཐམ་པ་སྟེ། ཇི་སྲིད་ཉའི་ཁྱིམ་དུ་མ་ཞུགས་བར་དུ་དེ་<ཡ་,ལ་>ལྷོ་ཕྱོགས་སུ་མགོ་བསྟན་ནུབ་ཏུ་ཁ་བསྟན་ནས་ཀླུ་ཉལ་ལོ། །དེ་ནས་ཉའི་ཁྱིམ་དུ་ཞུགས་པ་ནས་བརྩམས་ཏེ་ཇི་སྲིད་འཁྲིག་པའི་