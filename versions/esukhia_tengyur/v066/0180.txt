པདྨ་ཁ་ཟུམ་པའི་ཡུ་བ་ནས་བཟུང་ཞིང་གཡས་ཀྱིས་རྒྱས་པར་མཛད་པ། སྐྲ་མཚམས་སུ་ལས་ཀྱི་རྡོ་རྗེ་མ་སྐུ་མདོག་ལྗང་གུ་ཕྱག་གཉིས་ཀྱིས་རྡོ་རྗེ་དཔྲལ་བར་བརྟེན་པར་བསྒོམ་མོ། །དེ་ནས་ཐུགས་ཀ་ནས་འོད་ཟེར་འཕྲོས་ནས་ངག་ཏུ་ཨོཾ་བཛྲ་ཨཾ་ཀུ་ཤ་ཛཿ། ཞེས་བརྗོད་ལ་ཡེ་ཤེས་སེམས་
དཔའ་མདུན་གྱི་ནམ་མཁའ་ལ་སྤྱན་དྲངས་ཏེ་མཆོད་པས་མཉེས་པར་བྱས་ལ་ཨོཾ་བཛྲ་ཨཾ་ཀུ་ཤ་ཛཿ། ཞེས་བརྗོད་པས་དགུག །ཨོཾ་བཛྲ་པཱ་ཤ་ཧཱུཾ། ཞེས་པས་གཞུག །ཨོཾ་བཛྲ་སྥོ་ཊ་བཾ། ཞེས་པས་ཐ་མི་དད་པར་བསམ། ཨོཾ་བཛྲ་ཨཱ་བེ་ཤ་ཧོཿ། ཞེས་པས་དགྱེས་པར་བསམ་
མོ། །ཡང་འོད་ཟེར་འཕྲོས་ཏེ་རྒྱལ་བ་རིགས་ལྔའི་སངས་རྒྱས་དཔག་ཏུ་མེད་པ་སྤྱན་དྲངས་ལ་སངས་རྒྱས་རྣམས་ཀྱི་ཕྱག་ཏུ་རིན་པོ་ཆེའི་བུམ་པ་བསྣམས་ཏེ་སྤྱི་བོ་ནས་བདུད་རྩིས་དབང་བསྐུར་བས་ནང་དུ་ཟག་མེད་ཀྱི་བདེ་བ་ཆེན་པོ་སྐྱེས། ཕྱིར་ཆུ་ལྷག་མ་ཡོངས་སུ་གྱུར་པ་ལས་མི་
བསྐྱོད་པ་སྐུ་མདོག་ནག་པོ་རིགས་ཀྱི་དབུ་བརྒྱན་ནོ། །དེ་ནས་རྡོ་རྗེ་ཁུ་ཚུར་དང་རྡོ་རྗེའི་ཕྱག་རྒྱ་བྱ། འཁོར་ལོའི་ཕྱག་རྒྱས་སྙིང་ག་དང་མགྲིན་པ་དང་དཔྲལ་བར་རེག་གོ། །དེ་དག་ཚར་ནས་གཞུང་ཀློག་པ་ལ་འཇུག་པར་བྱ་སྟེ། ཕན་ཡོན་དང་བཅས་ཏེ་འདོན་ན་ལེགས། མེད་ཀྱང་རུང་
སྟེ། ཐོག་མར་ཞབས་ཀྱི་སྔགས་ཚར་གཅིག་འདོན། དཀྱིལ་འཁོར་གསུམ་པའི་རྗེས་ལ་སྔགས་ཚར་གཅིག །མཇུག་ཏུ་ཚར་གཅིག་སྟེ། མཚན་བརྗོད་ཚར་རེ་ལ་སྔགས་ལན་གསུམ་གསུམ་འདོན། མཚན་བརྗོད་ཀློག་པའི་མན་ངག་ཁ་ཆེའི་པཎྜི་ཏ་ཤཱཀྱ་ཤྲཱི་བྷ་དྲས་
མཛད་པ་རྫོགས་སོ།། {D2618}༄༅༅། །རྒྱ་གར་སྐད་དུ། བིཾ་ཤ་ཏི་ཨཱ་ཀཱ་ར་བྷི་བོ་དྷི་ཀྲ་མ་ན་བྷ་ག་བཱན་མཉྫུ་ཤྲཱི་སཱ་དྷ་ནཾ། བོད་སྐད་དུ། རྣམ་པ་ཉི་ཤུས་བྱང་ཆུབ་པའི་རིམ་པས་བཅོམ་ལྡན་འདས་འཇམ་དཔལ་སྒྲུབ་པའི་ཐབས། འཇམ་དཔལ་ཡེ་ཤེས་སེམས་དཔའ་
ལ་ཕྱག་འཚལ་ལོ། །དེ་དང་དེ་ཡིས་ཐེག་པ་ཡིས། །ཐབས་ཀྱིས་འགྲོ་བའི་དོན་བྱེད་པ། །ཐེག་པ་གཅིག་གིས་བདག་ཉིད་ཅན། །དཔལ་ལྡན་དེ་ལ་ཕྱག་འཚལ་འདུད། །ཤིན་ཏུ་དད་པའི་རོ་གཅིག་པ། །མི་གཡོ་དུས་ཀྱི་རྟོགས་བྱ་བ། །བདག་ཉིད་ཆེན་པོ་གང་ཡིན་པ། །སུ་ཞིག་