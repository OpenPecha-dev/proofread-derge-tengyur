ཞག་ལྔ་བཅུ་རྩ་གསུམ་ན་འབྲས་བུ་འབྱུང་བར་སྐར་མཁན་གྱིས་ཤེས་པར་བྱའོ། །དེ་ལྟར་ས་གཡོས་པའི་འབྲས་བུ་དེ་ལྟར་བསྟན་པ་ཡིན་ནོ། །དེ་ལྟར་ཟླ་བའི་ངོ་རེ་རེ་ཞིང་ས་གཡོ་བའི་དམིགས་ཀྱང་ཡར་གྱི་ཚེས་གཅིག་དང་། མར་གྱི་ཚེས་བཅུ་དྲུག་དང་། མར་གྱི་ཚེས་ཉི་
ཤུ་གསུམ་དག་དང་། ཡར་གྱི་ཚེས་བཅུ་བཞི་དང་། བཅོ་ལྔ་དང་། ཉི་ཤུ་དགུ་དང་། སུམ་ཅུ་སྟེ། དུས་ཚིགས་འདི་རྣམས་ལྟ་བུའི་དུས་སུ་ས་གཡོས་པའི་འབྲས་བུ་ནི་ཚུལ་དེ་ལྟར་བལྟའོ། །ས་གཡོས་པའི་ལྟས་ཀྱི་ལེའུ་སྟེ་ཉི་ཤུ་གསུམ་པའོ།། །།ནམ་ཟླ་བ་བཅུ་གཉིས་ཀྱི་ངོ་ཀུན་
ལས་རྟག་པར་གཡོས་ཏེ། ཤིང་ཡང་འགུལ། ཆུ་ཡང་གཡོས་ཏེ། མེར་མེར་བྱེད་ཅིང་། དེ་ལྟར་དུས་ཚིགས་དང་། དུས་ཚིགས་མ་ཡིན་པར་གཡོས་ཏེ། རླུང་ལངས་པས་ཤིང་ཡང་བཅག །གྲོང་དང་། གྲོང་ཁྱེར་དང་། གྲོང་འདབ་དང་། གྲོང་དེ་ན་བརྟེན་པའི་སྐྱེ་བོ་རྣམས་མེད་པར་གྱུར་
ཏེ། གཅན་གཟན་གྱི་ཟིལ་གྱིས་གནོན་ནས་ཡུལ་འབྲོག་ཏུ་གྱུར་ཏེ། །དེ་ལྟར་ས་གཡོས་པ་ནི་གནོད་པའི་འབྲས་བུ་ལོ་བཅོ་ལྔ་ནས་ཡུལ་ཕྱོགས་དེར་ཡང་སུ་ཡང་མི་གནས་པར་འགྱུར་རོ། །རྒྱུ་སྐར་སྨིན་དྲུག་གི་ཉི་མ་ལས་གཡོས་ན་གྲོང་དང་གྲོང་ཁྱེར་ལ་མེ་བསྟུད་པར་ཤོར་ཏེ། །ཤིང་རྩི་ཡང་ཚིག །
གོས་ནག་པོ་གྱོན་པའི་སྡེ་དང་། ནོར་བུ་མཁན་རྣམས་དང་། མགར་བ་དང་། བྲམ་ཟེ་མེ་འབྱིན་པའི་སྤྱོད་པ་བྱེད་པ་འདི་རྣམས་ལ་མི་དགེ །འབྱུང་ཁུངས་ནས་ནོར་བུ་བྱུང་བ་རྣམས་དང་། འཕེལ་བ་རྣམས་ཀྱང་སུབས་པར་འགྱུར། ཡུལ་དེ་ལ་བརྟེན་པའི་བ་ལང་དང་། ཤིང་རྟ་འདྲེན་པའི་མི་དང་། བྲམ་
ཟེ་དང་། འདྲེག་མཁན་སྤུ་གྲིའི་ལས་བྱེད་པ་དང་། ཡུལ་སིན་དུ་ཞེས་བྱ་བའི་ཡུལ་ཕྱེད་ཀྱི་མི་དང་ཡུལ་ཨ་མ་བསྟ་དང་། ཡུལ་ཆུ་ཀླུང་ལྔ་ཞེས་བྱ་བ་ན་གནས་པའི་མི་དང་། ཡུལ་ཤི་བ་ཞེས་བྱ་བ་དང་། ཡུལ་བ་སི་ཏི་ཞེས་བྱ་བ་དང་། ཡུལ་ཏ་ཤེ་ར་ཀ་ཞེས་བྱ་བ་དང་། ཡུལ་བརྟ་བ་དང་། ཡུལ་རྟ་ལ་དྷ་ན་ཞེས་བྱ་
བ་དང་། །ཡུལ་གངས་ཁྲོད་ན་གནས་པ་རྣམས་དང་། ལྷོ་ཕྱོགས་ཀྱི་ལུང་པ་ན་གནས་པའི་སྐྱེ་བོ་རྣམས་ལ་གནོད་པ་འབྱུང་བར་འགྱུར། དེ་ལྟར་ས་གཡོས་པས་གཟི་བརྗིད་ཉམས་ཏེ་ནད་དྲག་པོས་འདེབས། ལྟོགས་པར་འགྱུར། ཐན་ཆེན་དང་། ཆོམ་རྐུན་