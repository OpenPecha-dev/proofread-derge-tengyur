གང་བ་དེ་དག་ཏུ་ནི་ངེས་པར་ཉེ་འཁོར་གྱི་སྐྱེ་བོའི་སྐལ་བ་ཟད་པའི་ལྟས་སུ་བསྟན་པ་ཡིན་ནོ། །རྡོའི་ཆར་པ་ལ་གང་དུ་རྡོ་བིམ་པ་དང་། ཨུ་དུམ་བཱ་ར་ལྟ་བུ་དང་། ཀ་བེད་ཏའི་འབྲས་བུ་དག་བབ་པ་དེར་ན་འཇིགས་པ་ཆེན་པོ་འབྱུང་བར་སྟོན་ཏོ། །རྡོ་འབྲས་སཱ་ལུའི་ཚིགས་མ་འདྲ་བ་དང་། འབྲ་གོའི་རུས་པ་ལྟ་བུ་དག་ནི་
ལོ་ལེགས་པ་དང་། བདེ་བར་འབྱུང་བར་སྟོན་ཏོ། །རྡོ་དཀར་པོ་རྒྱ་ཤུག་གི་འབྲས་བུ་ལྟ་བུ་དང་། བ་རུ་རའི་ཚི་གུ་དག་བབ་པ་ནི་སྐྱེ་དགུ་རྣམས་བདེ་བའི་རྒྱུར་འགྱུར་རོ། །རྡོ་ཤེལ་དང་། རྡོ་ལྟ་བུ་དང་། མེ་ཏོག་ཀུནྡ་དང་། འོ་མ་ལྟར་སྣུམ་པ་དང་། ཟླ་བའི་མདོག་ལྟར་གསལ་བ་དག་ནི་མི་རྣམས་བདེ་
བར་བྱེད་པའོ། །གང་གི་ཚེ་སེར་བ་ཚུབ་མ་དང་། ཁ་ཅོལ་དང་བཅས་པ་དང་། མེ་ལྟ་བུ་དག་དང་། རྡུལ་དང་བཅས་པ་དང་། ས་གམ་བར་ཡང་གྱུར་པ་དེར་ནི་རྒྱལ་པོ་ཡུལ་འཁོར་དང་བཅས་ཏེ་འཇིག་པར་སྟོན་ཏོ། ཡང་བར་སྣང་ལ་སེར་བ་བབས་ནས་རྡོ་དང་མཚོན་ཆ་ལྟ་བུ་མེའི་རྣམ་པ་དག་འབྱུང་བར་གྱུར་ན་
དེ་ནི་སྐྱེ་བོ་ལ་རིང་པོར་མི་ཐོགས་པར་འཇིགས་པ་འབྱུང་བར་བསྟན་ཏོ། །གལ་ཏེ་སེར་བ་དྲག་ཏུ་ཆུའི་ནང་དུ་བབ་པ་ལས་ནི་བདེ་བ་དང་། ལོ་ལེགས་པ་དང་། རྒྱལ་པོ་རྣམས་རྣམ་པར་རྒྱལ་བར་འགྱུར་ཏེ། འབྲས་བུ་ཟླ་བ་དྲུག་ན་སྟོན་པར་བརྗོད་དོ། །ཡང་གང་གི་ཚེ་དབྱར་ཀ་ཕྱོགས་རབ་ཏུ་ཚ་བར་འགྱུར་ལ་གནམ་
གྲུམ་པར་གྱུར་ན་དེ་ནི་རྒྱལ་པོ་དང་བཅས་པའི་སྐྱེ་བོ་རབ་ཏུ་གསོད་པར་བྱེད་དོ། །ཉིན་པར་རྟག་ཏུ་གནམ་གྲུམ་པའི་སྒྲ་འབྱུང་བ་དེར་ཡང་ཡུལ་འཇིག་པའི་རྟགས་ཡིན་ཏེ། རྒྱལ་པོ་ཡང་འཆི་བར་སྟོན་པའོ། །གང་ལྷོ་ཕྱོགས་སུ་གནམ་གྲུམ། སྤྲིན་དང་སྒྲ་མཉམ་པར་འགྱུར་ཞིང་། རླུང་རྩུབ་པ་དག་ལངས་པར་གྱུར་པ་
དེར་ནི་སྐྱེ་དགུ་རྣམས་བདེ་བར་མི་འགྱུར་བར་སྟོན་པའོ། །ཡང་ས་གཡོ་བ་གནམ་གྲུམ་པ་དང་བཅས་པར་འབྱུང་བ་དེའི་ཚེ་ནི་ངེས་པར་རྒྱལ་པོ་འཆི་བར་འགྱུར་རོ། །ཡང་ས་གཡོ་བ་དང་། གནམ་གྲུམ་པ་ལྷན་ཅིག་ཏུ་འབྱུང་བའམ། ཡང་སྐར་མདའ་ཆེན་པོ་ཕྱོགས་གང་དག་ཏུ་འགྲོ་བའི་ཕྱོགས་དེར་ནད་དང་། མུ་
གེ་ལས་གྱུར་པ་ཉམ་ཐག་པ་དང་བཅས་པའི་འཆི་བ་རྒྱུག་པ་སྟོན་པའོ། །གང་དུ་མེ་དང་། ཁུག་རྣ་དང་། སྤྲིན་གྱི་གནོད་པ་རྣམས་མེད་པར་རྡུལ་གྱི་ཁྲེམ་གཉེར་དག་གིས་ནམ་མཁའ་ཀུན་དུ་ཁེབས་ཤིང་ཉི་མའི་འོད་ཟེར་ཡང་ཟིལ་གྱིས་གནོན་པར་བྱེད་པ་དེའི་ཚེ་ན་རྒྱལ་པོ་རྣམས་ངེས་པར་འཆི་བར་འགྱུར་བ་ཡིན་ནོ། །