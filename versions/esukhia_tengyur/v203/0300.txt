ཤ་ཡིས་གང་ལ་བཀྲ་ཤིས་མཚན་མ་ཅན། །དཔོན་པོའི་ཆུང་མ་ནོར་གྱི་དབང་ཕྱུག་འགྱུར། །སྤུ་མེད་དཀར་པོར་གནས་པ་ཟངས་ཀྱི་མདོག །སྣུམ་པ་དེ་ཡང་བདེ་བར་འཚོ་བའི་མཚན། །སེན་མོ་གས་པ་རྡུལ་ཅན་བུ་གས་གང་། །སྤུ་དང་བཅས་པ་དེ་ནི་སྡུག་པར་འགྱུར། །ལག་པ་བཀྲ་
ཤིས་རྟགས་ཅན་སྣུམ་པ་ནི། །བུ་དང་ནོར་རྣམས་ཐོབ་པར་བྱེད་པ་ཡིན། །ལག་པ་དམར་པོ་སྣུམ་པ་གཙང་བ་ནི། །ཡོད་པ་དེ་ནི་རྒྱལ་པོའི་བཙུན་མོར་འགྱུར། །མེ་ཏོག་གདུགས་དང་བུམ་པ་བཀྲ་ཤིས་མཚན། །རྔ་མ་རལ་གྲི་ཡོད་པ་དོན་གསུམ་འགྲུབ། །གཙང་མ་པདྨོ་རྒྱལ་མཚན་ཡོད་
གྱུར་ན། །དེ་ལ་སྐྱེས་པ་རྒྱལ་པོ་འདྲ་བར་འགྱུར། །རྒྱ་མཚོས་བསྟན་པ་ལས་མཚན་དྲུག་པའོ།། །།ཧ་ཅང་ལག་ཆུང་ཉོན་མོངས་སྐྱེ་བར་འགྱུར། །ནན་ཏུར་ཆེ་བ་བདག་པོ་འཆི་བར་འགྱུར། །སྤུ་ཡིས་གང་བའང་དེ་བཞིན་འགྱུར་བ་ཡིན། །རིང་བ་སྙོམས་པ་བདེ་བ་འཐོབ་
པར་བྱེད། །མཆོག་ཏུ་མགྲིན་པ་སྦོམ་པའང་དེ་བཞིན་ནོ། །གང་ཞིག་མདུན་དུ་སྒུ་བ་སྡུག་པ་ཡིན། །གཡོན་ན་ཤ་མཚན་ནག་པོ་ཡོད་པ་ན། །དེ་ཡི་ཁྱོ་པོ་འཆི་བར་འགྱུར་བ་ཡིན། །ཤ་མཚན་དཀར་པོ་གཙང་བ་ཡོད་པ་ནི། །དཔོན་པོའི་ཆུང་མ་བྱེད་པར་འགྱུར་བ་ཡིན། །མགྲིན་
པ་ཤ་སྐམས་རྩ་ཡིས་གང་བ་ནི། །སྡུག་བསྔལ་མང་པོ་སྐྱེ་བར་འགྱུར་བ་ཡིན། །རྒྱ་མཚོས་བསྟན་པ་ལས་མཚན་བདུན་པའོ།། །།མཆུ་ལ་སེར་ཀ་མང་པོ་ཤུ་བ་ཅན། །མཆོག་ཏུ་མཐུག་པ་སྨད་འཚོང་བྱེད་པར་འགྱུར། །སྐམས་པའི་མཆུ་ཅན་ཁྱོ་པོ་འཆི་བར་འགྱུར། །
རྩ་བའི་མཐའ་ཅན་སྣུམ་པ་སྙོམས་པ་ནི། །བུ་དང་བྲལ་བ་དམར་བ་ནོར་དང་བུ། །རྒྱས་ཤིང་རྟག་ཏུ་བདེ་བ་ཐོབ་པར་འགྱུར། །མཆུ་སྒྲོས་ཐད་ཀར་གྱེན་དུ་རི་མོ་ཅན། །ཤིན་ཏུ་བདེ་ཞིང་སྐྱིད་པའི་མཚན་མ་ཡིན། །ནག་པོའི་མཆུ་ཅན་ཀུན་དང་འཁོན་པར་བྱེད། །སྐམས་པ་རྡུལ་ཅན་མཐུག་པ་
སྡུག་པའི་མཚན། །སྙོམས་པ་དཀར་པོ་སྣུམ་པ་བདེ་བར་བྱེད། །མ་སོ་འཁྱོག་པ་བུ་མོ་འཆི་བར་བྱེད། །ཡ་སོ་འཁྱོག་པ་བུ་རྣམས་འཆི་བར་འགྱུར། །{𰶜བརྫུན་,རྫུན་}ཅན་སྨད་འཚོང་བྱེད་པའི་རིགས་སུ་འགྱུར། །སོ་ལ་རེག་ན་ལྡེག་པར་ལྟོགས་པ་དང་། །བཅུ་དྲུག་ལོན་ནས་སྐྱེས་པ་འཚོ་བར་འགྱུར། །