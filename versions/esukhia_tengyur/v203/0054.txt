སོགས་པའི་ལྟས་ཀྱི་ལེའུ་སྟེ་བཞི་པའོ། །།ཕྱོགས་ཆ་བརྒྱད་པོ་དག་ནས་འབྲུག་གློག་ལ་སོགས་པ་འབྱུང་བའི་ལྟས་ལ་ཤར་ཕྱོགས་ལ་སོགས་པ་ཕྱོགས་ཆ་བརྒྱད་པོ་དག་ནས་འབྲུག་གློག་ལ་སོགས་པ་ཟེར་བ་ལས་དགེ་འདུན་གྱི་ལྟས་སུ་བལྟ་བ་ནི། སོས་དང་པོ་དབྱར་ཟླ་འབྲིང་པོ་ཉ་ལ་དབང་པོའི་
ཕྱོགས་ཀྱི་གནས་སུ་འབྲུག་ཟེར་བ་ཐོས་ཤིང་དེ་ཉིད་དུ་རླུང་བྱུང་ན་དེའི་ཚེ་ནི་ཆུ་ཆེན་པོ་དང་། ཆར་པ་འབབ་པར་འགྱུར་ཞིང་ལོ་ལེགས་པ་དང་། བདེ་བ་དང་། སྐྱེ་དགུ་དག་དང་། རྒྱལ་པོ་ལ་ནད་མེད་པར་འགྱུར་ཞིང་སྔོན་གྱི་བསྟན་བཅོས་རིག་པ་རྣམས་ཀྱིས་བརྗོད་པ་ཡིན་ནོ། །དེ་བཞིན་དུ་དབྱར་ཟླ་འབྲིང་པོ་ཞེས་
ཀུན་ལ་ཡང་སྦྱར་ཏེ། མེའི་ཕྱོགས་ཆ་ནས་གལ་ཏེ་གློག་འབྱུང་ཞིང་རླུང་ཡང་འབྱུང་བར་འགྱུར་ན་དེའི་ཚེ་མེའི་འཇིགས་པ་འབྱུང་ཞིང་ལོ་ཉེས་པ་དང་། མི་ངས་དང་། དེ་བཞིན་དུ་ཆོམ་རྐུན་གྱི་གནོད་པ་དང་། རྒྱལ་པོ་ལ་མི་དགེ་བ་དང་། ནད་ཀྱིས་བསློངས་པ་ཉིད་དུ་འགྱུར་རོ། །གཤིན་རྗེའི་ཕྱོགས་སུ་གལ་
ཏེ་གློག་དང་། རླུང་དང་པོ་འབྱུང་བར་འགྱུར་ན་དེའི་ཚེ་ནི་རྒྱལ་པོ་དང་ཆོམ་རྐུན་གྱི་གནོད་པ་དང་། མེ་དག་དང་། ནད་དག་གི་འཇིགས་པ་དང་། མུ་གེ་དང་། མི་ངས་དང་། མི་རྣམ་པ་ཕན་ཚུན་གསོད་པ་དང་། འཇིག་རྟེན་ལ་གནོད་པར་བྱེད་པ་སྤྱང་ཀི་དང་། སྟག་ལས་གྱུར་པ་དག་ཀྱང་འབྱུང་བར་
འགྱུར་རོ། །བདེན་བྲལ་གྱི་ཕྱོགས་སུ་གང་གི་ཚེ་གློག་དང་། རླུང་འབྱུང་ཞིང་སྤྲིན་དག་ཀྱང་སྣང་ལ། འབྲུག་སྒྲ་ཡང་གྲག་ན་དབང་པོས་ཆར་ཆུང་ངུ་འབེབས་པར་བྱེད་ཅིང་། ལོ་ཏོག་དག་ཀྱང་འབྱུང་བར་མི་འགྱུར། བྱི་བ་དང་བྱེ་བ་ལ་སོགས་པ་དག་ཀྱང་ཀུན་ནས་འབབ་པར་འགྱུར་རོ། །ཆུ་ལྷའི་ཕྱོགས་སུ་
གང་གི་ཚེ་གློག་དང་རླུང་འབྱུང་ཞིང་། འབྲུག་སྒྲ་ཡང་གྲག་པ་དེའི་ཚེ་ནི་ཆར་པ་ཆེན་པོ་འབབ་པར་འགྱུར་ཞིང་། ལོ་ཏོག་ཐམས་ཅད་སྨིན་པ་དང་། ལོ་ལེགས་པ་དང་། བདེ་བ་དང་། སྐྱེ་དགུ་རྣམས་ལ་ནད་མེད་པ་ཉིད་དང་། དེ་བཞིན་དུ་ཆོས་ཀྱི་བློ་འབྱུང་བར་ཡང་འགྱུར་རོ། །རླུང་གི་ཕྱོགས་སུ་གང་གི་ཚེ་
གློག་དང་རླུང་བྱུང་ན་རླུང་ཆེན་པོས་ཉམས་པའི་ཆར་མི་འབབ་པ་དང་། ལོ་ཏོག་སྐྱེ་བ་ཡང་མི་འགྱུར། རླུང་ནད་རྣམས་ཀྱང་འབྱུང་ཞིང་དེ་བཞིན་དུ་མི་ནད་རྣམས་ཀྱང་འབྱུང་བ་དང་། འཇིག་རྟེན་ལ་གནོད་པར་བྱེད་པ་ཐམས་ཅད་འབྱུང་བར་འགྱུར་རོ་ཞེས་རྣམ་པར་བཤད་པར་འགྱུར་རོ། །ཀུ་བེ་རའི་ཕྱོགས་ནས་གང་