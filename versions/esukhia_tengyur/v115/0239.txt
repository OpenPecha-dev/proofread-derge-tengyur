འདོད་པ་ཡང་མ་ཡིན་པའི་ཕྱིར་རོ་ཞེས་བྱ་བ་ལ་དེ་ལྟར་སེམས་ལས་སུ་རུང་བ་དེ་ལྟ་བུ་ནི་གང་དེ་མ་ཐག་ཏུ་འདུ་ཤེས་དང་ཚོར་བ་ཀུན་དུ་བྱུང་བ་ལྡོག་པར་འགྱུར་བ་ཡིན་ནོ། །སེམས་མཚན་མ་མེད་པའི་ཏིང་ངེ་འཛིན་ལ་གནས་པ་ནི་འདུ་ཤེས་དང་ཚོར་བ་འགོག་པ་ལ་དམིགས་ཤིང་
སེམས་ཏིང་ངེ་འཛིན་ལ་གནས་པ་ཞེས་བྱ་བའི་ཐ་ཚིག་གོ། །དམིགས་པ་དང་རྣམ་པའི་གཡེང་བ་ཞེས་བྱ་བ་ནི་འདུ་ཤེས་དང་ཚོར་བ་འགོག་པ་ལ་དམིགས་པའི་ཞི་བའི་རྣམ་པ་ཡོངས་སུ་བཏང་བའི་ཕྱིར་རོ། །གལ་ཏེ་འགོག་པ་དང་ཞི་བའི་རྣམ་པ་ལ་དམིགས་པ་ཉིད་ཡིན་ན་ནི་ལུང་དུ་མ་བསྟན་པ་ཡིན་
པར་མི་འགྱུར་གྱི། འོ་ན་ཅི་ཞེ་ན། དགེ་བ་ཡིན་ནོ། །འདོད་པ་ཡང་མ་ཡིན་ཞེས་སྨོས་པ་ནི་གལ་ཏེ་དམིགས་པ་རྣམ་པའི་གཡེང་བ་འདོད་པར་གྱུར་ན་སེམས་གཡེངས་པ་མ་ཡིན་པར་འགྱུར་རོ། །ཉེས་པར་བྱས་པ་ནི་གཡེངས་པ་ཞེས་བརྗོད་དོ། །དེ་ལྟར་རིགས་པས་སེམས་ཐམས་ཅད་ཡོངས་སུ་
བཀག་ནས་ལུང་གིས་ཀྱང་སྟོན་པ་ནི་རྣམ་པ་གང་གིས་ཀྱང་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱིས་པའི་ཡིད་ཀྱི་རྣམ་པར་ཤེས་པ་དག་འགོག་པའི་སྙོམས་པར་ཞུགས་པ་ལ་ཡོད་པ་མ་ཡིན་ན་ས་གཞན་བ་ལྟ་སྨོས་ཀྱང་ཅི་དགོས་ཞེས་བྱ་བ་ནི། བཅོམ་ལྡན་འདས་ཀྱིས་ཀྱང་ཞེས་རྒྱ་ཆེར་འབྱུང་བ་
ཡིན་ནོ། །རྣམ་པ་ཐམས་ཅད་དུ་ཞེས་བྱ་བ་ནི་རྣམ་པ་གང་གི་སྒོ་ནས་ཀྱང་། དེའི་ཚེ་ནི་དེའི་ས་པའི་སེམས་མངོན་དུ་བྱེད་པ་མ་ཡིན་ནོ་ཞེས་སྟོན་ཏོ། །ལུས་ཀྱིས་མངོན་དུ་བྱེད་པ་རྣམས་ལ་མེད་པ་མ་ཡིན་པའི་ཕྱིར་རོ་ཞེས་བྱ་བ་ནི་འགོག་པའི་སྙོམས་པར་འཇུག་པ་ཐོབ་པའི་ཕྱིར་མི་འོང་བ་རྣམས་ལ་འགོག་
པའི་སྙོམས་པར་འཇུག་པ་མེད་པ་མ་ཡིན་པའི་ཕྱིར་ཏེ། དེ་དག་ནི་རྣམ་པ་ཐམས་ཅད་དུ་འདོད་ཆགས་དང་བྲལ་ནས་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལས་ཡང་དག་པར་འདས་པ་མ་ཡིན་པས་སོ། །འདིར་ཚིགས་སུ་བཅད་པ་ཞེས་བྱ་བ་ནི་སྲིད་པའི་རྩེ་མོའི་ས་པ་ཇི་ལྟ་བ་དེའི་ཡིད་ཀྱི་རྣམ་པར་ཤེས་
པ་མ་ཡིན་གྱི། འོ་ན་ཅི་ཞེ་ན། དེ་ནི་གཞན་ཞིག་ཡིན་ནོ་ཞེས་བྱ་བ་ནི། སྲིད་རྩེའི་མཚན་ཉིད་འདུ་ཤེས་མེད། །ཅེས་རྒྱས་པར་འབྱུང་བ་ཡིན་ནོ། །སྲིད་རྩེའི་མཚན་ཉིད་ཅི་ཞེ་ན། འདུ་ཤེས་མེད་འདུ་ཤེས་མེད་པ་མིན་ཉིད་འདོད་ཅེས་བྱ་བ་ཡིན་ཏེ། འདི་འདུ་ཤེས་མེད་འདུ་ཤེས་མེད་མིན་ཡིན་པས་