དཀའ་བའི་འོད་ཟེར་དྲག་པོས་དེའི་སྙིང་གདུངས་ཤིང་གདུངས་པ་མ་བཟོད་པས། སྒྲུབ་པ་པོའི་མངོན་པར་འདོད་པའི་དོན་རིག་ནས། རང་གི་སྙིང་གི་ས་བོན་ལས། དེ་ལྟ་བུའི་འོད་ཟེར་ཆེས་དྲག་པོ་སྤྲོས་པ་རྣམས་ཀྱིས་སྒྲུབ་པ་པོ་ལ་གནོད་པར་བྱེད་པ་བགེགས་གདུག་པ་ཅན་མ་ལུས་པ་ཐམས་ཅད་ལ་བསྣུན་
ཅིང་བསྐྲད་དེ་བཅོམ་ནས། སྒྲུབ་པ་པོ་བགེགས་དང་བྲལ་བ་ཉིད་དུ་ཤེས་པ་ལས་གང་དང་གང་འདོད་པའི་བྱ་བ་དེ་དང་དེ་རྫོགས་པར་བྱ་ཞིང་། ཇི་ལྟར་བཀའ་སྩོལ་བ་དེ་དང་དེ་ཐམས་ཅད་ཀྱིས་རྗེས་སུ་འཇུག་པ་དང་ཁས་ལེན་ན། ཅི་ཞིག་བགྱི་ཞེས་བཀའ་ནོད་ཅིང་འདུག་པར་མངོན་པར་མོས་ནས་
འདི་སྐད་དུ་སྔགས་བཟླ་བར་བྱ་བ་ནི། ཨོཾ་དྷཱུ་མངྒཱ་རཱི་ཡེ་ཧཱུཾ་སྭཱ་ཧཱ་ཞེས་བྱ་བ་ཇི་ཙམ་ནུས་པར་བཟླས་སོ། །དུབ་པར་གྱུར་པས་ལངས་པར་འདོད་པ་ན། རང་གི་འདོད་པའི་ལྷ་ལ་ཕྱག་བྱས་ནས། མངོན་པར་མཆོད་ཅིང་ཡང་དག་པར་བསྟོད་དེ། དགེ་བ་གང་ཞིག་ཐོབ་པ་དག་སེམས་ཅན་ཐམས་
ཅད་ཀྱི་ཆེད་དུ་བླ་ན་མེད་པའི་བྱང་ཆུབ་ཏུ་ཡོངས་སུ་བསྔོ་བ་དང་། བཟོད་པར་གསོལ་ལ་ཡེ་ཤེས་སེམས་དཔའ་གཤེགས་པར་བྱའོ། །དུད་པའི་སོལ་བ་ནི། ཆོ་ག་ཇི་ལྟ་བར་གཏོར་མ་དང་མཆོད་པ་དང་བདུད་རྩིས་ཚིམ་པར་བྱས་པས། ཡང་དག་པར་མཉེས་པ་ལས། རང་གི་འདོད་པའི་དོན་
གསོལ་བར་བྱའོ། །དེ་ནས་ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་ཙམ་པ་སྟོང་པ་ཉིད་ཀྱི་རང་བཞིན་དུ་མོས་པར་བྱས་ནས། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱདྱ་ནུཏྤནྣ་ཏྭཱཏ་ཅེས་བྱ་བས་སྤྲོས་པ་མེད་པའི་ངང་དུ་གནས་པར་བྱ་བ་འདི་ནི་དུད་པའི་སོལ་བ་མ་སྒྲུབ་པའི་ཐབས་ཡིན་ནོ། །
དངོས་གྲུབ་བརྙེས་པའི་སློབ་དཔོན་ཆེན་པོ་དཔལ་ནགས་ཀྱི་རིན་ཆེན་ཞབས་ཀྱིས་མཛད་པའོ།། {D1770}༄༅༅། །རྒྱ་གར་སྐད་དུ། བ་ལིཾ་བི་དྷིཿ། བོད་སྐད་དུ། གཏོར་མའི་ཆོ་ག །དཔལ་རྣལ་འབྱོར་ནམ་མཁའ་ལ་ཕྱག་འཚལ་ལོ། །དེའི་རྗེས་སུ་འཁོར་ལོའི་དབང་ཕྱུག་གི་བདག་
ཉིད་ཀྱི་སྔགས་པས། བཅོམ་ལྡན་འདས་མ་དུད་པའི་སོལ་བ་མ་ལ་གཏོར་མ་སྦྱིན་པར་བྱ་སྟེ། དེ་ལ་སྔོན་དུ་སྨྲས་པའི་ཚུལ་གྱིས་བཤམས་པའི་གཏོར་མ་ཉིད་དམ། ཡང་ན་ལྷག་མའི་སྐབས་སུ། འཁོར་ལོ་པ་རྣམས་ཀྱི་ལྷག་མའི་དུམ་བུ་བསྡུས་པ། སྣོད་ཆེན་པོར་བླུགས་ཏེ། འཁོར་ལོའི་གཙོ་བོའི་