བསྒྲལ་ཏེ། །ཀུན་དུ་བཟང་པོའི་སྤྱོད་པས་བསྒྲུབས་པའི་ཞིང་། །རིན་ཆེན་མཛེས་པ་རྣམ་བཀོད་བདེ་བ་ཅན། །བདུད་རྩིའི་མཚོ་དང་དཔག་བསམ་ཤིང་དང་ལྡན། །དེར་འབྱུང་སྐལ་ལྡན་པདྨའི་མཆོག་ལས་སྐྱེས། །ཡིད་བཞིན་ཕུན་སུམ་ཚོགས་པ་འཕགས་པའི་ས། །
རྣམ་དག་ཁྱད་པར་ཅན་གྱི་གནས་མཆོག་དེར། །ཐོགས་མེད་རྫུས་ཏེ་བདེ་བར་གཤེགས་གྱུར་ནས། །མཚན་ཙམ་ཐོས་པས་སྒྲིབ་པ་རྣམ་སེལ་བ། །རིན་ཆེན་འོད་འབར་སྐུ་མཆོག་འགྲོ་བའི་སྐྱབས། །ཚེ་དང་ལོངས་སྤྱོད་དཔག་མེད་སྦྱིན་པའི་གཙོ། །སྣང་བ་
མཐའ་ཡས་འགྲོ་དོན་མངོན་སུམ་སྟེ། །དེ་ལས་མཆོག་ཐོབ་ལུང་བསྟེན་དབང་བསྐུར་ནས། །རྒྱལ་སྲས་གཉིས་དང་སྤྱོད་པའི་བློ་མཐུན་ཞིང་། །ཕྱོགས་བཅུར་འགྲོ་ལ་ཕན་པའི་དོན་མཛད་ནས། །སྲིད་གསུམ་ཡོངས་ཀྱི་སྐྱབས་སུ་གྱུར་པར་ཤོག །འཕགས་པ་
ཤེས་རབ་ཀྱི་ཕ་རོལ་ཏུ་ཕྱིན་པའི་ཕྱོགས་ཀྱི་སྨོན་ལམ་རྫོགས་སོ།། {D4398}༄། །འཕགས་པ་སྟོང་ཕྲག་བརྒྱ་པ་ལ་སོགས་པ་མདོ་སྡེ་ཆེན་པོ་བཀླགས་པའི་ཆོས་ཀྱི་སྦྱིན་པའི་བསྔོ་བ་བཞུགས། ༄།།འཕགས་པ་སྟོང་ཕྲག་བརྒྱ་པ་ལ་སོགས་པ་མདོ་སྡེ་ཆེན་པོ་
བཀླགས་ནས། ཆོས་ཀྱི་སྦྱིན་པའི་བསྔོ་བ། དམ་ཆོས་གསུང་རབ་ཡིད་བཞིན་ནོར་བུ་འོད་འབར་བར། །ཡིད་དང་རིན་ཆེན་མང་པོ་སྣ་ཚོགས་འབྱུང་བའི་གནས། །མཁྱེན་བཞི་ཤེས་བཅུ་གང་ཆེན་མཚོ་དང་ལྡན་པ་ཡི། །ཆོས་རྗེ་བུསངས་རྒྱས་བྱང་ཆུབ་སེམས་དཔའ་
ཐམས་ཅད་དང་། །ཆོས་མཛད་རང་རྒྱལ་ཉན་ཐོས་འཕགས་པ་ཐམས་ཅད་ལ། །ལུས་བཏུད་དད་པའི་སྤྱི་བོས་ཕྱག་འཚལ་མཆོད་པར་བགྱི། །ཆོས་ཀྱི་རྒྱལ་པོ་སངས་རྒྱས་བྱང་ཆུབ་སེམས་དཔའ་ཡི། །ཐུགས་རྗེས་སྙོམས་པའི་མར་དང་<ཉིང , ཏིང་>འཛིན་སྙིང་པོ་ལས། །
རྣམ་པར་དག་པའི་ཡེ་ཤེས་གསལ་བའི་མར་མེ་འབར། །འོད་བཟང་བདུད་རྩི་སྲིད་གསུམ་འཇིག་རྟེན་ཐམས་ཅད་ཁྱབ། །སྡུག་བསྔལ་ནད་སེལ་མི་ཤེས་མུན་པ་ཀུན་སེལ་བ། །དམ་ཆོས་མདོ་ཡི་སྡེ་ལ་གུས་པས་ཕྱག་འཚལ་ལོ། །དབྱངས་ཀྱིས་བསྙད་པའི་སྡེ་ལ་གུས་