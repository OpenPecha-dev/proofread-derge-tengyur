ན་སུ་ཡི་སེམས་ལ་ཡང་། །ཉེས་བྱས་ཕྲན་ཚེགས་ཙམ་ཡང་མི་འབྱུང་ལ། །སྐྱེ་བོ་གཞན་ལ་རྒྱུན་དུ་ཕན་བྱེད་ཅིང་། །དགེ་བ་བཅུ་ཡི་ལམ་ལ་གནས་པར་ཤོག །སུ་ཡང་རུང་སྟེ་ངན་སོང་གནས་རྣམས་ནི། །རྨི་ལམ་ན་ཡང་མཐོང་བར་མི་འགྱུར་ཞིང་། །ངན་
འགྲོ་རྣམས་ཀྱི་གནས་ནི་མཐའ་དག་ཀྱང་། །ལྷ་ཡི་འཇིག་རྟེན་བཞིན་དུ་དགའ་བར་ཤོག །ཇི་སྲིད་འཇིག་རྟེན་གསུམ་གྱི་མི་དགེ་བའི། །མཚོ་ཀླུང་དབུས་སུ་འགའ་ཞིག་ཆུད་ན་ཡང་། །སངས་རྒྱས་བགྱི་བ་ཡོངས་སུ་མཐར་ཕྱིན་ཀྱང་། །དེ་སྲིད་དེ་ཡི་ཆེད་དུ་བསྡད་པར་
བགྱི། །བདག་ནི་མྱ་ངན་འདས་འགྲོ་སྟོན་པ་ན། །གསུང་རབ་རྣམས་ནི་འཁྲུག་པར་མི་འགྱུར་ཞིང་། །དེ་ལ་འགའ་ཡང་སོམ་ཉིའི་དཔྱང་ཐག་ལ། །སྐད་ཅིག་ཙམ་ཡང་འཇུ་བར་མ་གྱུར་ཅིག །དེ་ལྟར་རྒྱལ་བའི་སྲས་ཀྱི་རྣམ་འཕྲུལ་ལ། །མངོན་དགས་བདག་གིས་དགེ་
བ་བསྒྲུབས་པ་གང་། །དེས་ནི་འགྲོ་བ་མ་ལུས་དེ་དག་གི །མ་ལུས་པར་ནི་ཐུན་མོང་འགྱུར་བར་ཤོག །སློབ་དཔོན་བཙུན་པ་གཞན་ལ་ཕན་པའི་དབྱངས་དགོན་པ་བ་གསུང་རབ་མཐའ་དག་ཆུབ་པར་བྱས་པ་སྟག་གིས་རང་ལ་བསྐྱོན་ཏེ་ནགས་ཁུང་དུ་ཕྱིན་པ་ན་སྙིང་རྗེས་གདུང་བའི་ཡིད་
ཀྱིས་འགྲོ་བའི་དོན་སྒྲུབ་པའི་སྨོན་ལམ་བདུན་ཅུ་པ་མཛད་པ་རྫོགས་སོ།། །།པཎྜི་ཏ་དྷརྨྨ་ཤྲཱི་པྲ་བྷཱ་དང་། ལོ་ཙཱ་བ་བནྡེ་དཔལ་གྱི་ལྷུན་པོའི་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པའོ། །{D4393}༄།།སློབ་དཔོན་ཀཱ་མ་ལ་ཤཱི་ལའི་སྨོན་ལམ་མུ་གཉིས་མ་བཞུགས།
༄༅། །དཀོན་མཆོག་གསུམ་ལ་ཕྱག་འཚལ་ལོ། །བདག་ལ་བརྟེན་ནས་སེམས་བསྐྱེད་པའི། །དྲི་མ་མེད་པའི་སྦྱིན་པ་ལ། །བརྟེན་ནས་ཡོན་བདག་ཉིད་གྲོལ་ཏེ། །དེ་ལ་ཡོན་བདག་མི་རེ་ཞིང་། །འཇིག་རྟེན་རེ་བ་ཞི་བར་ཤོག །སྒོ་གསུམ་དྲི་མ་མེད་པ་ཡི། །ཚུལ་ཁྲིམས་
རྒྱན་དང་ལྡན་པར་ཤོག །སྦྱིན་པ་འདི་ཡི་བྱིན་རླབས་ཀྱིས། །རྟག་ཏུ་ལོངས་སྤྱོད་ལྡན་པར་ཤོག །ལོངས་སྤྱོད་དེ་ལ་མ་ཆགས་ཤིང་། །སེམས་ཅན་ཀུན་ལ་སྙིང་རྗེ་བས། །སྟོང་པའི་སེམས་དང་ལྡན་པར་ཤོག །སྦྱིན་པ་འདི་ཡི་བྱིན་རླབས་ཀྱིས། །དུས་འདིར་བར་དུ་གཅོད་