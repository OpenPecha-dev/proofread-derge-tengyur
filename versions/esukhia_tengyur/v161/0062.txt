ཡིན་ཏེ། དེ་བས་འདི་བསྟན་པ་ཡིན་ནོ། །མངལ་གྱི་སྒོར་ཁུ་ཆུ་བླུགས་པར་མི་བྱའོ་ཞེས་བྱ་བ་དེ་ནི། སྦེད་མའི་གླེང་གཞི་ལས་སོ། །རྐེད་བཅིངས་ཀྱིས་གློ་བཅིང་བར་མི་བྱའོ་ཞེས་བྱ་བ་ནི་གློ་གཉིས་ཕྲ་མོར་འདུག་པར་བྱ་བའི་ཕྱིར་རྐེད་བཅིངས་འཆང་བའོ། །འདིར་གློ་བཅིང་བར་བྱ་བའི་ཕྱིར་
རྐེད་བཅིངས་ལ་སོགས་པའི་རྫས་གང་ཡང་རུང་བ་ཐམས་ཅད་ལས་སྤྱིར་རྐེད་བཅིངས་ཞེས་བྱའོ། །བྲང་བཅིངས་ཀྱིས་ནུ་མ་གཉིས་མི་བྱའོ་ཞེས་བྱ་བ་ཡང་བཅིངས་པར་ཞེས་བྱ་བར་སྦྱར་རོ། །ནུ་མ་གཉིས་འཆིང་བའི་དོན་ཅན་རྐེད་དཀྲིས་ཐམས་ཅད་ལ་བྲང་བཅིངས་ཞེས་བྱ་སྟེ། ནུ་མ་གཉིས་
འཕྱང་དུ་མི་གཞུག་པའི་དོན་དུ་དེ་འཆང་བའོ། །མཛེས་འགྱུར་གྱི་བར་ཆད་ཀྱིས་བར་དུ་གཅད་པར་མི་བྱའོ་ཞེས་བྱ་བ་ཡང་ནུ་མ་གཉིས་མི་བྱའོ་ཞེས་བྱ་བར་སྦྱར་རོ། །ནུ་མ་གཉིས་ཕན་ཚུན་དུ་མི་འབྱར་བའི་དོན་དུ་བར་དུ་གཅོད་པའི་གོས་ནི་མཛེས་འགྱུར་གྱི་བར་ཆད་ཅེས་བྱ་སྟེ། དེས་ནུ་མ་གཉིས་ཀྱི་བར་
དུ་གཅད་པར་མི་བྱའོ་ཞེས་བྱ་བའི་དོན་ཏོ། །འདིར་དེ་གསུམ་གྱི་གཞུང་ནི། དགེ་སློང་མས་རྐེད་བཅིངས་ཀྱིས་གློ་བཅིང་བར་མི་བྱའོ། །བཅིངས་ན་འགལ་ཚབས་ཅན་དུ་འགྱུར་རོ། །དགེ་སློང་མས་བྲང་ཆིངས་དང་མཛེས་འགྱུར་གྱི་བར་ཆད་བཅང་བར་མི་བྱའོ། །བཅིངས་ན་འགལ་ཚབས་ཅན་དུ་འགྱུར་རོ་ཞེས་
གསུངས་པ་ཡིན་ནོ། །དེ་དག་ནི་དཔེའོ་ཞེས་བྱ་བ་ནི་རྐེད་བཅིངས་དེ་གཙོ་བོར་གྱུར་པ་གློའི་སྐ་རགས་དང་མཛེས་འགྱུར་གྱི་བར་ཆད་གསུམ་པོ་གང་ཡིན་པ་དེ་ནི་དཔེ་ཙམ་དུ་རིག་པར་བྱའོ། །འདིས་རྐེད་བཅིངས་ལ་སོགས་པ་ཐམས་ཅད་ལ་དེའི་འབྲས་བུ་སྒྲུབ་པར་བྱེད་པ་འཕངས་པ་ཉིད་དེ། །གཞན་གྱིས་ཀྱང་རྐེད་
འཆིངས་ལ་སོགས་པར་གྱུར་པས་དོན་འདི་བསྒྲུབས་པས་ཁ་ན་མ་ཐོ་བ་མཉམ་པ་ཉིད་དོ་ཞེས་བྱ་བའི་དོན་ཏོ། །འདོད་པ་བསྟེན་པའི་ལྟུང་བྱེད་དོ། །གང་ལ་འདོད་པ་བསྟེན་པ་ལྟར་འཆོས་པའི་ལྟུང་བྱེད་དུ་འགྱུར་ཞེ་ན། དེའི་ཕྱིར་སོར་མོའི་ཚིགས་གཉིས་ལས་ལྷག་པར་མོ་མཚན་གྱི་ནང་འཁྲུ་བ་ལའོ་ཞེས་
བྱ་བ་སྨོས་ཏེ། འདིར་སོར་མོ་རྣམས་ཀྱི་ཚིགས་ནི་ཚིགས་ཉིད་ལ་བྱ་སྟེ། ཚིགས་ཀྱི་བར་རྣམས་ནི་མ་ཡིན་ནོ། །དྲི་མར་གྱུར་པ་བསལ་བར་བྱ་བ་འདི་ཙམ་མེད་པའི་ཕྱིར་ཞེས་རྟོགས་པར་བྱའོ། །གང་གི་ཕྱིར་སོར་མོ་རིང་བ་ཉིད་ཀྱི་ཚིགས་གཉིས་ཀྱིས་ཤེས་པར་གྱུར་པ་ལ་ཤིན་ཏུ་རིང་བ་བཅུག་པར་ཐལ་