དེར་དགེ་སློང་མེད་ན་དགེ་སློང་མའང་དེ་བཞིན་ནོ། །ཕྱི་དྲོ་གྲོང་དུ་འགྲོ་སྟེ་དགེ་སློང་མེད་ན་དགེ་སློང་མ་ལ་དྲིས་ཏེ་སོང་ཡང་ཉེས་མེད་དོ། །དེ་ནའང་དགེ་སྦྱོང་ལའོ། །དྲིར་དགེ་སློང་མ་ཡང་མེད་ན་དགེ་<སྦྱང་,སྦྱོང་>ལ་དྲིས་ཏེ་སོང་ཡང་ཉེས་མེད་དོ། །དེ་ནའང་དགེ་སློབ་མ་
ལའོ། །དྲིར་དགེ་སྦྱོང་ཕའང་མེད་ན་དགེ་སློབ་མ་ལ་དྲིས་ཏེ་སོང་ཡང་ཉེས་མེད་དོ། །དེ་ནའང་དགེ་སྦྱོང་མ་ལའོ། །དགེ་སློབ་མ་ལ་དྲིས་ཏེ་སོང་ཡང་ཉེས་མེད་དོ། །དགེ་སྦྱོང་མ་ལ་དྲིས་ཏེ་སོང་ཡང་ཉེས་མེད་དོ། །དགེ་སྦྱོང་མ་ཡང་མེད་དེ་རྐྱེན་ཅིག་བྱུང་ནས་མི་འགྲོར་མི་རུང་ན་མ་དྲིས་
པར་སོང་ཡང་ཉེས་མེད་དོ། །མི་ཆུད་ན་མེད་པ་བཞིན་ནོ། །བརྡ་མི་ཕྲད་པའམ་སྐད་མི་མཐུན་པ་ལ་དྲིས་པ་ནི་དྲིས་པར་མི་ཆུད་དེ། དགེ་སློང་དང་དགེ་སྦྱོང་མེད་ན་མ་དྲིས་པར་སོང་ཡང་ཉེས་མེད་དོ། །གཞན་ཡོད་ལ་བརྡ་མི་ཕྲད་པ་ལ་དྲིས་པ་ནི་ལྟུང་བར་འགྱུར་རོ། །མཚམས་
གཞན་ན་འདུག་པ་དང་སྤང་པ་དང་སྐྱབས་གཞན་ན་ཡང་འདྲི་བའི་དགེ་སློང་དང་བར་དུ་ཆོད་པ་དང་ནམ་མཁའ་ལ་འདུག་པ་ལ་དྲིས་པ་དང་ཆད་པས་བཅད་དེ་སྤངས་པ་ལས་དྲིས་པ་དང་དེ་བཏྟ་ལྟ་བུ་ལོག་པ་ལ་ལྟ་བའི་དགེ་སློང་གཞན་ཡོད་ན་དྲིས་པར་མི་ཆུད་དེ་ལྟུང་། གཞན་མེད་ན་འདི་
རྣམས་ལྟ་བུ་ཞིག་ལ་མ་དྲིས་པར་སོང་ཡང་ཉེས་མེད། རྫུ་འཕྲུལ་གྱིས་ན་ལྟུང་བ་མེད་དོ། །དགེ་སློང་རྫུ་འཕྲུལ་ཡོད་པ་ཞིག་ན་རྫུ་འཕྲུལ་བྱས་ཏེ་སོང་བ་ན་ཉེས་མེད་དོ། །དུས་མ་ཡིན་པར་སྤྱོད་པའོ། །དགེ་སློང་དུས་མ་ཡིན་པར་གྲོང་དུ་སོང་བའི་ལྟུང་བ་རྫོགས་སོ། །བཅུ་སྡེ་
གཅིག་རྫོགས་སོ།། །།ཟས་སྦྱར་གྱི་ལྟུང་བ་ལ་འཆད་དེ། དུས་མ་ཡིན་པར་བཞི་ལ་སོགས་པའི་རིགས་སུ་འགྲོ་བའོ། །ཕྱི་དྲོ་བཟར་རུང་བའི་ཁས་གཅིག་ལ་ཡོན་བདག་གིས་སྤྱན་དྲངས་པ་ལས་ང་མ་འོངས་ཀྱི་བར་དུ་མ་བྲིམ་པར་སྡོད་ཅིག་ཅེས་བྱས་ནས་བདག་གུད་དུ་སོང་ན་གྲོང་
གསུམ་གྱི་བར་དུ་སོང་བ་ནི་ཉེས་མེད་གྲོང་བཞི་ལས་ལྷག་པར་སོང་བ་ནི་ལྟུང་བ་སྟེ། གྲོང་རེ་རེ་ལྟུང་བ་རེ་རེའོ། །སྔ་དྲོ་ཟན་ལ་སྤྱན་དྲངས་པ་ལས་སོང་བ་ནི་གྲོང་གསུམ་འདས་ན་ལྟུང་བར་འགྱུར་ཏེ་ཡན་ལག་གཅིག །དེའི་ངོར་དགེ་འདུན་སྤྱན་དྲངས་པ་ལས་ཁོ་བོ་མ་འོངས་པའི་