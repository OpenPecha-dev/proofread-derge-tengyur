སྒོ་ལེབ་དང་ཟུང་ང་དང་རྒྱབ་གཏན་དང་སྐེད་གཏན་དང་ར་རྐང་གི་དབྱུག་པ་བཅང་། སྒོ་ལ་སྒོ་ལེབ་དང་སྒོ་མི་གྱེས་པའི་ལྕགས་ཀྱི་ཟུང་ང་དང་སྒོ་ལ་རྒྱབ་གཏན་ལ་སོགས་པ་མིང་གིས་སྨོས་པ་འདི་རྣམས་སྦྱིན། བཙེམ་པའི་གསོར་ཀྱང་ངོ་། །སྐར་ཁུང་ཆར་བུ་ཅན་དུ་བྱས་ལ་ནང་དུ་མི་ཤོར་
བར་བྱ་བའི་ཕྱིར་སྲད་བུའི་དྲ་བ་བྲེ། ཁང་བུའི་མདུན་དུ་ཁྱམས་བྱ། ཁང་བུ་བརྩིགས་པ་ནི་མདུན་དུ་ཁྱམས་སུ་བྱ། ཕ་གུ་བདུན་ནམ་བརྒྱད་གདིང་བ་སྦྱིན། སྒོ་སྐྱེས་མཐོ་སྟེ་ཁང་བུ་དང་ཁྱམས་དམའ་བ་མཉམ་པར་བྱ་བའི་ཕྱིར་གཞི་ཕ་གུ་གདིང་། དེའི་སྟེང་ཤིང་ལེབ་ཀ་གཏན་དུ་གདིང་། གཙུག་
ལག་ཁང་གི་ཀ་བའི་གཞི་ཐོག་ཐག་ཏུ་གཞི་ཤིང་བཟང་པོ་གཅིག་བཞག་ལ་དེའི་སྟེང་དུ་ཀ་བ་གཟུགས། དེའི་ཀ་བ་ཕྲེང་དུའོ། །ལྟག་མའི་ཀ་བའི་ཕྲེང་དུ་གཟུགས། དེ་དག་ལ་ཀ་ཞུའོ། །ཀ་བ་དེ་རྣམས་ལ་ཀ་ཞུ་སྦྱིན། དེ་དག་ལ་གདུང་བྲེ། ཀ་བ་དང་ཀ་ཞུ་བཙུགས་པ་ལ་གདུང་བྲེ། དེ་དག་
ལ་ཕྱམ་མོ། །དེའི་འོག་ཏུ་ཕྱམ་བྲེ། དེ་དག་ལ་སྤང་ལེབ་པོ། །ཕྱམ་གྱི་སྟེང་སྤང་ལེབ་གཞིབ། དེ་ལྟར་ཕ་གུ་གདིང་། སྤང་ལེབ་ཀྱི་སྟེང་དུ་ཕ་གུ་གདིང་། དེ་དག་ལ་སོ་ཕག་གི་ཕྱེ་མའོ། །ཕ་གུའི་སྟེང་དུ་སོ་ཕག་བཀྲུམ་པ་བདལ། མི་ལྟུང་བའི་ཕྱིར་བེ་ཏི་ཀ་བྱ། མི་ལྟུང་བར་བྱ་བའི་
ཕྱིར་སྒོ་དང་ཁྱམས་ཀྱི་མདུན་དུ་མདའ་ཡབ་བྱ། དེ་མི་གཡོ་བའི་ཕྱིར་དེ་ལ་འབྲེལ་པ་བྱ། ལྟག་མའི་མདའ་ཡབ་མི་གཡོ་བར་ཤིང་གིས་སྦྲེལ། ལྕགས་ཀྱི་གཟེར་བུས་དེ་དག་ལ་སྦྲེལ། དེའི་མདོར་མི་འཁྲུལ་པར་ལྕགས་གཟེར་གྱིས་གདབ། འཛེག་པའི་ཕྱིར་ཐང་མ་སྐས་བྱ། རིམ་ཀང་སྟེང་
མ་ལ་འཛེག་པའི་ཕྱིར་ཐང་མ་སྐས་བྱ་འོག་མ་ནི་རྡོ་ལས་འོག་མའི་སྐས་ནི་རྡོ་ལས་བྱ། བར་མ་ནི་ཁམ་པ་ལས། བར་མའི་སྐས་ནི་ཁམ་པ་ལས་བྱ། སྟེང་མ་ཤིང་ལས་རིགས་གསུམ་གྱི་དང་པོའི་སྐས་ནི་ཤིང་ལས་བྱ། སྐས་ལ་འཛེག །ལྟག་མ་ལྟ་བུའི་སྐས་མེད་ན་ཤིང་ལ་ཐག་པས་བྲེས་པའི་
སྐས་ལ་འཛེག །ཤིང་དང་སྨྱིག་མ་དང་ཐག་པའི་ཡང་ངོ་། །ལྷག་མའི་སྐས་ཀྱི་རྒྱུ་ནི་མིང་གིས་སྨོས་པ་འདི་རྣམས་ལ་བྱ། རྫབ་ཏུ་མི་འགྱུར་བའི་ཕྱིར་མཐངས་ཀྱི་གཞི་དང་སྒོ་ཁང་དུ་ཕ་གུ་གདིང་། སྒོ་ཁང་དང་ཁྱམས་ལ་སོགས་པ་རྫབ་ཏུ་མི་འགྱུར་བའི་ཕྱིར་གཞི་སོ་ཕག་གིས་གདིང་། དེའི་སྟེང་དུ་