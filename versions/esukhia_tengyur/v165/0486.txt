ཆོས་བྱས་ཀྱང་རུང་སྟེ་རྙེད་པ་འདི་རྣམས་གཉིས་ལས་གང་ཡང་རུང་སྟེ་ཆོས་གོས་ཆེ་ཆུང་གསུམ་སྦྱར་ལ་གདིང་བ་དྲུབ་པར་བྱའོ། །དགེ་འདུན་གྱིའོ། །གདིང་བའི་ཆོས་གོས་མདོ་ལྟག་མ་ལྟར་རྙེད་པ་མེད་ན་དགེ་འདུན་གྱི་སྤྱིའི་དཀོར་ལས་ཕྱུང་སྟེ་ཆོས་གོས་གསུམ་བྱའོ། །མ་བསུབས་པ་
དང་། ཆོས་གོས་སྤུ་ཅན་དང་བསྲུབས་ཤིང་ཕུར་པ་ལྟ་བུ་དང་། ཁམ་ཁུམ་མེད་པ་དང་། རས་སང་སེང་དུ་འདུག་ཅིང་ཐགས་བཟང་ངན་དུ་འདུག་པ་དང་། མ་མུག་པ་དང་། རུལ་ཅིང་མུག་པའི་རས་སྙི་བ་དང་། སྲབ་མོ་མ་ཡིན་པ་དང་། སེང་རས་སྲབ་མོ་དང་མིང་གིས་སྨོས་པ་
འདི་རྣམས་ལས་ཆོས་གོས་གསུམ་མི་བྱའོ། །ཁ་དོག་ཅན་མ་ཡིན་པ་མ་ཡིན་ནོ། །གདིང་བའི་ཆོས་གོས་ཁ་དོག་མ་བསྒྱུར་བ་དང་། ཚོན་མ་བརྟགས་པ་ལས་མི་བྱ། མ་སྤྱད་པ་སྲ་བ། རས་སྔོན་སྤྱོད་སྤྱོད་པ་རྙིང་པ་མ་ཡིན་པ་སྲ་བ་ལ་གདིང་བའི་ཆོས་སུ་བྱའོ། །གསར་ཡང་སྣོན་རྙིང་ཅན་
སྙི་བ་ལས་མི་བྱ། གོ་འདུན་དང་། རྒྱུ་སྤུན་རིགས་ཐ་དད་དེ་གོ་འདུན་དུ་བྱས་པ་དང་རས་མ་སྣ་ཚོགས་སུ་བསྡུས་ཏེ་བྱས་པ་དང་། ལྷན་པ་ཅན་དང་། མཚོན་གྱིས་ཁྲ་བོར་བཏགས་པ་ཕུར་མ་ཅན་དང་། ཤིང་ལོ་དང་སེམས་ཅན་གྱི་གཟུགས་སུ་བཏགས་པ་དང་། བསུལ་བ་དང་། རས་ཀྱི་སྤུན་
ཕྲ་སྦོམ་དུ་བྱས་ཏེ་བཏགས་པ་དང་། བསྐོར་བ་ལས་མ་ཡིན་ནོ། །རས་ཀྱི་མཐའ་མ་རིགས་གཞན་གྱིས་བྱས་ཏེ་བསྐོར་ཅིང་བཏགས་པ་དང་འདི་རྣམས་ལྟ་བུའི་རྒྱུ་ལས་གདིང་བའི་ཆོས་གོས་གསུམ་དུ་མི་བྱ། སྤང་བར་དང་། སྔོན་སྤང་བར་འགྱུར་བའི་ཆོས་གོས་དང་། མ་
བཏགས་པ་དང་། སྤང་བ་ལྟུང་བ་ཡོད་པའི་ཁྲིམས་ཀྱི་རྫས་ཕྱིས་འོངས་པའང་སྤང་དགོས་པར་འགྱུར་བའི་རིས་སོང་སྟེ་སླར་འོངས་པ་མ་ཡིན་པ་ལས་སོ། །སྔོན་རོ་ལ་བསྔོས་ཤིང་གཡོགས་པའི་རས་འདི་རྣམས་ལས་གདིང་བའི་ཆོས་གོས་སུ་མི་བྱ། དྲས་དྲུབས་པ་ལྟག་ཏུ་སྨོས་པ་ལྟ་བུ་ནི་མ་
ཡིན་གྱི་རས་བཟང་པོ་གཙང་མ་ཚུལ་བཞིན་དུ་དྲས་ཤིང་དྲུབས་པ་ལས་གདིང་པའི་ཆོས་གོས་བྱའོ། །ཟིན་པ། རས་བརྟགས་ཤིང་བཀྲུས་ལ་བཙོས་ཏེ་དྲས་ཤིང་དྲུབས་ཟིན་པ་ལ་བྱའོ། །ལྔ་པ། ཆུར་ཁྲུ་ལྔ་ཞེང་དུ་ཁྲུ་གསུམ་ཡོད་པ་ལས་བྱའོ། །ལྷག་མ་ཡང་ངོ་། །ཁྲུ་གསུམ་དང་ལྔ་ལས་