མི་ཞིག་ལ་ཕོག་སྟེ་ཤི་བ་ནི་བྱོལ་སོང་བསད་པར་སྦྱར་བས་ཉེས་བྱས། མི་ཤི་བ་ནི་ཉེས་མེད་དོ། །དགེ་སློང་གཞོན་ནུ་ཞིག་གིས་ཕ་རྒན་པོ་འགྲོ་མི་ཕོད་པ་ལ་གསོད་སེམས་མེད་ཀྱི་མྱུར་དུ་ཕྱིན་པར་བྱ་བའི་ཕྱིར་ལེགས་པར་བསམས་ཏེ་ཕུལ་ཞིང་ཁྲིད་པ་ལས་
བུབ་སྟེ་ཤི་བ་ནི་ཕའི་གླད་པ་ལ་སྦྲང་མ་ཟ་བ་ལ་བུས་སྐྲོད་པ་དང་སྦྲང་མ་འགྲོར་མ་རུང་སྟེ་ཚིག་པ་ཟོས་ནས་སྦྲང་མ་ལ་བརྡེག་པའི་ཕྱིར་བེར་ག་གཅིག་བསྣུན་པ་དང་ཕ་གླད་པ་གས་ཏེ་ཤི་བའི་ཚེ་སྔ་མའི་ལན་དུ་ལྟག་མ་ལྟར་ཕ་ཤི་བའི་འབྲས་བུར་སྨིན་པ་ཡིན་ཏེ་གསོད་སེམས་མེད་པས་
ཕས་ཕམ་པའི་ཉེས་པ་མེད་དོ། །མི་ཚངས་པར་སྤྱོད་པ་དང་ཁུ་བ་ཕྱུང་བ་ཡང་མ་ཡིན་ནོ། །མི་ཚངས་པར་སྤྱད་པའི་ཕྱིར་བུད་མེད་དང་དུས་བྱས་ནས་མི་ཚངས་པར་སྤྱད་པའི་ཕྱིར་ཟིན་པ་དང་བུད་མེད་དུས་བྱས་པ་མ་ཡིན་ཏེ་གཞན་ཞིག་ན་ཐོག་མ་དམིགས་པའི་བུད་མེད་མ་ཡིན་<པས་,ཕས་>ཕམ་པར་མི་
འགྱུར་བ་མ་ཡིན་ཏེ་ཕས་ཕམ་པའོ། །མུན་པ་ཁྲོད་ན་རྟ་དང་མི་ཚངས་པར་སྤྱོད་པར་བསམས་ཏེ་སྤྱད་པ་ལས་དྲེའུ་ཞིག་ལ་མི་ཚངས་པར་སྤྱད་པར་གྱུར་ནའང་འདུ་ཤེས་མི་བརྩོན་ཏེ་ཕས་ཕམ་པའོ། །མཆན་ཁུང་དུ་ཁུ་བ་དབྱུང་བར་བསམས་ཏེ་བྱས་པ་ལས་ཟིན་པའི་འོག་ཏུ་བརླ་
ལ་སོགས་པ་གཞན་ཞིག་ཏུ་ཕྱུང་བར་གྱུར་ན་འདུ་ཤེས་མི་བརྩན་ཏེ་ལྷག་མར་འགྱུར། མི་བདེན་པ་ཉན་པ་ཡང་ངོ་། །བླ་མ་མིའི་ཆོས་མི་དེ་ལ་སྨྲའོ་ཞེས་བསྔོས་ཏེ་སྨྲས་པ་ལས་མི་གཞན་ཞིག་ལ་སྨྲས་ན་ཡང་ཕམ་པར་འགྱུར་རོ། །ཁྲིམས་དབུལ་བ་ཡང་མི་འདི་ལ་ཁྲིམས་
དབུལ་ལོ་ཞེས་བསྔོས་ཏེ་སྨྲ་བར་བསམས་པ་ལས་གཞན་ཞིག་ལས་ཁྲིམས་དབུལ་ལོ་ཞེས་བྱས་ན་སྔར་དམིགས་པ་མི་བརྩན་ཏེ་ཕུལ་བར་འགྱུར་རོ། །ཡན་ལག་ཐམས་ཅད་དུ་བཟུང་བར་འགྲོར་རུང་ན་བསྙེན་ནུས་པའོ། །དགེ་སློང་གིས་མི་ཚངས་པར་སྤྱད་པ་ལས་ཕ་རོལ་པོ་
དང་འཕགས་པར་ཆེ་ཆུང་ཁྱེར་ཏེ་ལུས་དང་མཚན་ཚུན་ཆད་དུ་མི་མཐུན་ཞིང་མི་འབྱོར་པ་ཞིག་ཡིན་ན་ཕམ་པར་མི་འགྱུར་རོ། །འབྲི་བ་ནི་ཚུན་ཆད་པ་གཞན་ནོ། །འོག་ནས་འབྱུང་བའི་འདི་མན་ཆད་ནི་ཉེས་པ་འབྲི་བར་འགྱུར་ཏེ་བུད་མེད་རྔོན་ཅན་ནམ་ཤུ་བ་ཅན་ནམ་ངན་སྐྱུགས་ཀྱིས་