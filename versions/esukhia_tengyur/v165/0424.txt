བྱས་ཀྱང་ཉེས་མེད། དེའི་ཁོ་ར་ཁོར་ཡུག་ཏུ་ཁྲུ་བཞིས་འཁོར་ན་དགེའོ། །བསམ་གཏན་བྱ་བའི་ཁྲིའུ་གྲྭ་བཞི་ངོས་གཅིག་ལ་ཁྲུ་གང་ཡོད་པར་བྱས་ན་དགེ་ཞིང་རན་པར་འགྱུར་རོ། །དེ་ལས་ཆེར་བྱས་ཀྱང་ཉེས་མེད། བརྟགས་པ་རྣམ་ལྔའོ། །ཁྲིའུའི་དྲ་བ་ལ་སོགས་པ་རྣམ་
པ་ལྔས་བརྟག་ཏུ་རུང་ངོ་། །གྲེས་མ་དང་གསོ་མ་དང་བ་ལ་རྫ་དང་ལྷས་མ་དང་སྤའི་ཤུན་ཕྲགས་ཞེས་སོ། །ཁྲིའུའི་ཐག་པ་རྣམ་ལྔར་རུང་བ་ནི་མིང་གིས་སྨོས་པ་འདི་རྣམས་སོ། །དེ་ལ་ཤིང་བལ་ཅན་གྱི་གདིང་། ཁྲིའུའི་སྟེང་དུ་ཤིང་བལ་ཅན་བར་ཚངས་ཅན་གྱི་སྟན་གདིང་། དེ་
ལ་ཀུན་དུ་མཐོས་ལྷག་ན་དགེའོ། །སྟན་ཁྲིའུ་ལས་མཐོ་གང་འཁོར་བས་ལྷག་པར་བྱས་ན་དགེའོ། །ཨར་ཀ་དང་ཀ་ཤ་དང་ཀེ་ར་ཀ་དང་བུ་ཀ་དང་ཤལ་མ་ལི་དག་གི་ཤིང་བལ་གྱིས་གཡོགས། སྟན་གྱི་བར་ཚངས་སུ་གཞུག་པའི་ཤིང་བལ་ནི་མིང་གིས་སྨོས་པ་འདི་རྣམས་གང་ཡང་རུང་
ངོ་། །བལ་དང་གསོ་མ་དང་ཤིང་བལ་དང་རས་མ་དང་ལོ་མའི་ཚོགས་དག་གིས་ཀྱང་ངོ་། །སྟན་གྱི་བར་ཚངས་སུ་གཞུག་པའི་ཤིང་བལ་མ་གཏོགས་པར་མིང་གིས་སྨོས་པ་འདི་རྣམས་ལས་བྱས་ཀྱང་རུང་ངོ་། །གནས་པའི་ཕྱིར་དོན་གྱི་བར་དུ་སྐབས་སུ་སྐབས་སུ་བྱ་རོག་གི་རྐང་པ་
སྦྱིན། སྟན་གྱི་བར་དུ་ཤིང་བལ་ལ་སོགས་པ་བཅུག་ན་ཕན་ཚུན་དུ་མི་འཆུགས་པར་བྱ་བའི་ཕྱིར་སྐུད་པའི་ནན་དུ་བྱ་རོག་གི་རྗེས་འདྲ་བས་མནན། གཉིད་འོང་ན་བུམ་བུ་བཅང་། བསམ་གཏན་བྱེད་པའི་དུས་ན་མི་ཡུར་བར་བྱ་བའི་ཕྱིར་བུམ་བུ་བཅངས་ཀྱང་ཉེས་མེད་དོ། །ཐ་གུས་རྣ་
བ་ལ་གདགས་བུམ་བུ་ཆུས་བཀང་ལ་ཐ་གུས་རྣ་བ་ལ་གདགས། དབྱིག་པས་དལ་གྱིས་གཟུགས། བསམ་གཏན་པ་ཡུར་བ་བསླང་བའི་ཕྱིར་གཅིག་ལས་གཅིག་དབྱུག་པས་དལ་གྱིས་བཙུགས་ལ་བསླང་། མི་སྣད་པའི་ཕྱིར་བྲེ་བཞིན་དུ་བཅད་དམ་རས་མས་དཀྲི། བསླང་
བའི་ཕྱིར་གཟུགས་པའི་དབྱུག་པ་མི་སྣང་བར་བྱ་བའི་ཕྱིར་ཤིང་ཁ་དྲང་པོར་བཅད་ར་དས་ཀྱང་དཀྲི་ཕོ་ལོང་འཕང་། བསམ་གཏན་པ་ཡུར་བ་ལ་ཕོ་ལོང་འཕངས་ཏེ་བསླངས་ཀྱང་ཉེས་མེད། ཐ་གུས་བརྟགས་ཏེ་སླར་དྲང་། ཕོ་ལོང་འཕངས་ནས་སླར་བླངས་ཏེ་བླང་མི་དགོས་པའི་