མི་གཙང་ཞེས་འབྱུང་བ་ནི་མ་བརྟགས་པ་དང་རྩོད་པ་དང་མི་ཡངས་པ་གསུམ་ནི་མི་གཙང་བ་ཞེས་བྱའོ། །ཇི་ལྟར་མ་བརྟགས་པ་དང་རྩོད་པ་དང་མི་ཡངས་པ་ནི་མདོ་འོག་མ་ལས་འཆད་པ་ཡིན། འགྲོ་བ་ཕྲེའུའི་ཚད་དང་། ཁང་པ་བརྩིགས་པའི་ས་དང་སྦྲུལ་ལམ་སྡིག་སྦྲུལ་ལ་
སོགས་པའི་ཚང་ཡོད་པ་ནི་མ་བརྟགས་པ་ཞེས་བྱའོ། །རྒྱལ་པོ་དང་། རྒྱལ་པོའི་ཁྲིམས་དང་མི་འདྲ་བ་ལ་སོགས་པའི་གྲོང་དང་ཉེ་བར་བརྩིགས་པ་དང་། ལྷའི་གྲོང་དང་། མུར་འདུག་གི་གནས་སུ་ཉེ་བ་དང་། མུར་འདུག་ཉིད་ཀྱི་གྲོང་དང་ཉེ་བར་བརྩིགས་པ་དང་། ཤིང་མི་གཙང་བ་དང་། ཡུལ་མི་
སྤྱོད་པའི་གྲིབ་ཤིང་བཅད་ཅིང་མི་བརྩིག་པ་དང་འདི་རྣམས་ནི་རྩོད་པ་ཞེས་བྱའོ། །འདོམ་གྱི་མཐའ་ཚུན་ཆད་དང་། མིང་གིས་སྨོས་པ་འདི་རྣམས་ནི་ཁང་པའི་རྨང་ལ་མི་གནོད་ན་བར་འདོམ་གང་ཙམ་གྱིས་བཅད་ནས་བརྩིག །ཁང་པ་ལ་གནོད་ཅིང་དོག་ན་འདོམ་དུས་བཅད་ཀྱང་མི་ཕན་ཏེ་མི་
ཡངས་པ་ཞེས་བྱ་སྟེ། ཕྱི་རོལ་གྱི་ཆུ་བོ་དང་། འབབ་ཆུ་དང་གཙང་པོ་ལ་སོགས་པའི་འགྲམ་དུ་མི་བརྩིག །གད་ཁ་དང་གད་པ་དང་གྲོག་པོ་ལ་སོགས་པའི་ཁར་ཉེ་བར་མི་བརྩིག །ཁྲོན་པས་ཡོག་སྟེ་ཁྲོན་པ་དང་རྫིང་བུ་དང་མཚེའུ་ལ་སོགས་པ་དང་ཉེ་བར་མི་བརྩིག་སྟེ་འདི་རྣམས་ནི་མི་ཡངས་
པ་ཞེས་བྱའོ། །འདི་རྣམས་ནི་གྲངས་ཇི་བཞིན་པའོ། །མདོ་ལྟག་མ་མ་བརྟགས་པ་རྩོད་པ་དང་མི་ཡངས་པ་ཞེས་འབྱུང་བ་ལ་མདོ་འདིས་གོ་རིམས་བཞིན་དུ་འཆད་ཅིང་གཉེར་སོང་བ་ལ་བྱ། ཚད་མའི་ཁྲུ་ཕྱེད་དང་དོ་ལ་བདེ་བར་གཤེགས་པའི་མཐོའོ། །ལྟག་ནས་མདོ་ཚད་ལས་འདས་ཞེས་འབྱུང་བ་ལ་
འཆད་དེ། ཚད་ནི་མི་འབྲིང་པོའི་ལུས་ལ་ཁྲུ་ཕྱེད་དང་བཞི་ཡོད་པའི་ཁྲུ་ཕྱེད་དང་དོ་ལ་བདེ་བར་གཤེགས་པའི་མཐོ་གང་གི་ཚད་དུ་བརྩིའོ། །དེའི་མཐོ་བཅུ་གཉིས་དང་བདུན་ཏེ་ནང་རྒྱའི་ཚད་དོ། །ཁང་པའི་ཆུར་ནི་བདེ་བར་གཤེགས་པའི་མཐོ་བཅུ་གཉིས། ཞེང་དུ་བདེ་བར་གཤེགས་པའི་མཐོ་བདུན་གྱི་
ཚད་དུ་རྨང་གི་ནང་ལོགས་ནས་བཅལ། གསོལ་བ་ནི་དགེ་འདུན་ལ་གསོལ་ཏེ་ཐོས་ནའོ། །ལྟག་ན་མདོ་མ་གསོལ་ན་ཞེས་འབྱུང་བ་ལ་འཆད་དེ། གསོལ་བ་ནི་མཚམས་གཅིག་གི་དགེ་འདུན་ཐམས་ཅད་ལ་ལས་བྱེད་པའི་དགེ་སློང་གཅིག་གིས་གསོལ་ཏེ་གནང་ན་བརྩིགས། གནང་བ་མ་བྱིན་ན་