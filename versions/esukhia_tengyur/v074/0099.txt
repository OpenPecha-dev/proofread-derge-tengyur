ཀྱི་ལས་རྒྱུན་གཅོད་པར་འདོད་པས། རྡོ་རྗེའི་དཀྱིལ་འཁོར་ལག་མཐིལ་གཡོན་པར་བསྒོམ་སྟེ། རང་གི་ལུས་ཀྱི་ཡན་ལག་དང་ཉིང་ལག་བ་སྤུའི་བུ་ག་ཚུན་ཆོད་རྡོ་རྗེར་བྱིན་གྱིས་བརླབས་ལ། རྡོ་རྗེ་ལས་མེ་བྱུང་བས་བསྐལ་པའི་ཚ་ཚ་འཕྲོ་བར་དམིགས་ལ།
བསྒྲུབ་བྱའི་མིང་རུས་དུར་ཁྲོད་ཀྱི་རས་ལ་བྲིས་ལ་དེ་དུག་ཆང་གི་ནང་དུ་བཅུག་ཅིང་། ཨོཾ་ས་ར་ས་ར་མཱ་ར་ཡ་བཛྲ་བི་དཱ་ར་ཡ་སྭཱ་ཧཱ་ཞེས་བརྗོད་ཅིང་གྲིས་གཏུབས་ནས་དུར་ཁྲོད་དུ་རླུང་ལ་འཕྱར་ཞིང་བསྐུར་ལ་ཆེ་གེ་མོའི་རིག་སྔགས་ཀྱི་ལས་གཅད་དོ་ཞེས་སྲད་བུ་ནག་པོ་གྲིས་གཅད་ཅིང་མེ་ལ་
བསྲེག་གོ། །དེ་ལྟར་བྱས་ན་གདོན་མི་ཟ་བར་གཞན་གྱི་རིག་སྔགས་ཀྱི་གནོད་པ་རྒྱུད་ཆོད་པར་ངེས་སོ། །གཞན་གྱི་རིག་སྔགས་གཅད་པ་རྒྱུན་གཅོད་སྤུ་གྲི་ཞེས་བྱ་བ། སློབ་དཔོན་ཡེ་ཤེས་རྡོ་རྗེས་མཛད་པ་རྫོགས་སོ།། {D2974}༄༅། །དཔལ་རྡོ་རྗེ་རྣམ་པར་འཇོམས་པ་ལ་
ཕྱག་འཚལ་ལོ། །གཞན་གྱི་རིག་སྔགས་ཀྱིས་བྱས་པ་མནན་པར་འདོད་པའི་སྒྲུབ་པ་པོ་དམ་ཚིག་དང་ལྡན་པས། དུར་ཁྲོད་ཀྱི་གཡམ་པ་སྔོན་པོ་ལ་དུག་དང་ཁྲག་གིས་སྣ་ཚོགས་རྡོ་རྗེ་བྲིས་ལ་ལྟེ་བ་ལ་ཆེ་གེ་མོ་ལ་རིག་སྔགས་ནན་ཞེས་པ་བྲི། རྭ་རྣམས་ལ་ལཾ་ནན་ཞེས་པ་བྲི། མུ་ཁྱུད་ལ་
འཇིག་རྟེན་དང་འཇིག་རྟེན་ལས་འདས་པའི་རིག་སྔགས་ཐམས་ཅད་སྟྭཾ་བྷ་ཡ་ནན་ཞེས་པ་བྲི། དེ་ནས་ཞག་གཉིས་སམ་གསུམ་དུ་ཨ་མོ་གྷ་བཛྲ་ནན་ཨོཾ་ལཾ་ཨཱཿལཾ་ཧཱུཾ་ལཾ་ཞེས་བཟླས་པས་ལམ་རྒྱ་གྲམ་དུ་མནན་པས་བསྐལ་པ་གཉིས་སུ་དེའི་རིག་སྔགས་ཀྱི་ནུས་པ་འབྱུང་མི་སྲིད་དོ། །གཞན་གྱི་རིག་
སྔགས་མནན་པ་གསེར་གྱི་རི་བོ་ཞེས་བྱ་བ། སློབ་དཔོན་ཡེ་ཤེས་རྡོ་རྗེས་མཛད་པ་རྫོགས་སོ།། {D2975}༄༅། །དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ། །ལས་ཐམས་ཅད་འཇོམས་པར་འདོད་པའི་སྒྲུབ་པ་པོ་དམ་ཚིག་དང་ལྡན་པས། རང་ལྷའི་ང་རྒྱལ་དང་ལྡན་
པའི་སྙིང་གའི་ས་བོན་ལས་འོད་བྱུང་སྟེ། རྣམ་པར་སྨིན་པའི་ལུས་བསྲེགས་ཧཱུཾ་ལས་སླར་སོས། ཡེ་ཤེས་ཀྱི་ལུས་སུ་བླངས་ལ་ཡང་སྙིང་གའི་ས་བོན་ལས་འོད་འཕྲོས་པས་རང་གཞན་གྱི་དོན་རྫོགས་པར་བྱས་ནས་བདག་ཉིད་ཀྱི་སྤྱི་བོའི་གཙུག་ཏུ་ནུབ་པས་སྐྱེ་བ་སྔ་ཕྱིའི་ལས་དང་བག་