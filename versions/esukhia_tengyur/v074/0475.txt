ཕུར་བུ་སའི་བུའི་བུ། རིག་བྱེད་བཞི་པ། ལྷའི་བླ་མ་དང་མཁན་པོ། རིགས་ཀྱི་ལྷ་མི་བསྐྱོད་པ། ཆེ་གེ་མོའི་ཚེ་དང་། ནད་མེད་པ་ཉིད་དང་། འདོད་པའི་དོན་དང་། ནད་ཐམས་ཅད་ཉེ་བར་ཞི་བའི་དོན་དུ། གོས་ཟུང་སེར་པོ་ཁྱེད་ལ་བདག་གིས་དབུལ་བར་བགྱིའོ། །འདོད་
པའི་ཡོན་གོས་སེར་པོ་རབ་ཏུ་གནས་པའི་སླད་དུ། བདག་གིས་ཡོན་སྟོབ་པར་བགྱིའོ། །དེའི་བདུག་སྤོས་ནི་སྦྲང་རྩི་དང་ཤཱི་བཱ་ས། མཆོད་ཡོན་གྱི་སྣོད་ནི་གསེར། མཆོད་ཡོན་ནི་གསེར། ཡུངས་ཀར་དང་། གྲོ་དང་། ཞོ་དང་། འོ་མའི་གཏོར་མ། ཡོན་ནི་གོས་ཟུང་སེར་པོའོ། །ཨོཾ་ཨ་
སུ་རོཏྟ་མཱ་ཡ་སྭཱ་ཧཱ། མེ་ཏོག་གིས་མཆོད། ཨོཾ་ལེགས་ལྡན་པ་སངས་ལ་ཕྱག་འཚལ་ལོ། །བྷྲྀ་གུའི་བུ། ལྷ་མ་ཡིན་གྱི་བླ་མ་དང་མཁན་པོ། རིགས་ཀྱི་ལྷ་རྣམ་པར་སྣང་མཛད། གོས་དཀར་པོ་དང་། མེ་ཏོག་དང་། བདུག་པ་དང་། སྒྲོན་མ་དང་། དྲི་དང་། མཆོད་ཕྱིར་ཐོགས་ལ་
དགའ་བ། རྟ་ལ་ཞོན་པ། ལྷ་དང་སྦྱིན་མའི་བུ་དང་། གྲུལ་བུམ་དང་མཁའ་འགྲོ་མ་སྟེ། བཞོན་པ་དང་བཅས་པ། གཤེགས་ཤིང་གཤེགས་པའི་ལེགས་ལྡན། སྦྱིན་པའི་བདག་པོ་ལ་ཕན་པའི་དོན་གྱི་སླད་དུ། གཟའི་དཀྱིལ་འཁོར་གྱི་དབུས་འདིར་རྗེས་སུ་ཞུགས་ཤིང་རྗེས་སུ་
ཞུགས་ནས་མ་ཉམས་པ་དང་། དྲི་དང་། མེ་ཏོག་དང་། བདུག་པ་དང་། སྒྲོན་མེའི་མཆོད་པ་དང་། གཏོར་མ་འདི་ཡང་སོ་སོར་གཟུང་བར་མཛོད་ཅིག །སོ་སོར་གཟུང་བར་མཛོད་ཅིག །གང་གིས་ཕྱག་འཚལ་ཞིང་སྟོད་པར་བྱེད་པ་དེ་དགའ་བར་མཛོད་ཅིག །ཞི་བ་དང་རྒྱས་པར་མཛོད་
ཅིག །བྷྲྀ་གུའི་བུ་མཆོད་ཡོན་སོ་སོར་བཞེས་ཤིག་དང་། མཆོད་པ་ལྔས་མཆོད། སྣ་ཚོགས་སྟོན་པ་ལེགས་པར་འབྱེད། །དཀར་པོར་སྣང་ཞིང་རྟ་ལ་ཞོན། །བུམ་པ་དང་ནི་ཕྲེང་བའི་ཕྱག །ལྷ་མིན་བླ་མར་བདག་ཕྱག་འཚལ། །ཨོཾ་པ་བ་སངས། བྷྲྀ་གུའི་བུ། ལྷ་མ་ཡིན་གྱི་བླ་
མ་དང་མཁན་པོ། རིགས་ཀྱི་ལྷ་རྣམ་པར་སྣང་མཛད། ཆེ་གེ་མོའི་ཚེ་དང་། ནད་མེད་པ་ཉིད་དང་། འདོད་པའི་དོན་དང་། ནད་ཐམས་ཅད་ཉེ་བར་ཞི་བའི་དོན་དུ། བདག་གིས་ཁྱེད་ལ་དངུལ་ལས་བསྒྲུབས་པའི་རྟ་འདི་དབུལ་བར་བགྱིའོ། །འདོད་པའི་ཡོན་རྟ་རབ་ཏུ་གནས་པའི་སླད་དུ་