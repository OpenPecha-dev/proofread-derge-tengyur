སོགས་པ་འབྱུང་བར་འགྱུར་རོ། །ཡང་ན་བུ་འདོད་པ་གང་ལ་ལས་གཟུངས་འདི་བྲིས་ཏེ། གདུགས་སམ་རྒྱལ་མཚན་གྱི་རྩེ་མོ་ལ་བཏགས་ནས་ལྷའི་རྣལ་འབྱོར་དང་ལྡན་པས། བསྐོར་བ་དང་མཆོད་པ་བྱེད་ཅིང་ཚངས་པ་ལ་སོགས་པ་ལ་མཆོད་པ་དང་གཏོར་
མ་སྦྱིན་ཏེ། གསོལ་བ་བཏབ་ན་བུ་འདོད་པ་དེས་བུ་རྙེད་དེ་ཚེ་དང་བསོད་ནམས་ཀྱི་སྟོབས་ཀྱང་དཔག་ཏུ་མེད་པ་ཡང་རྙེད་དོ། །དངོས་གྲུབ་སྒྲུབ་པའི་ཐབས་རྫོགས་སོ།། {D3092}༄༅། །ཡང་འཇིགས་པ་ལས་སྒྲོལ་བར་འདོད་པས། གཟུངས་འདི་བྲིས་ཏེ་གདུགས་སམ་
རྒྱལ་མཚན་གྱི་རྩེ་མོར་བཏགས་ལ་གྲོང་ངམ་གྲོང་ཁྱེར་རམ་སྐྱེས་པའམ། བུད་མེད་ཀྱིས་མཆོད་པ་དང་། བསྐོར་བ་བྱ་སྟེ། གསོལ་བ་བཏབ་ནས་ཚངས་པ་ལ་སོགས་པ་ལ་མཆོད་པ་དང་གཏོར་མ་བྱིན་ཏེ། གཟུངས་འདི་བརྒྱའམ་སྟོང་དུ་བཟླས་བརྗོད་བྱ་བ་དང་། བྲིས་ཏེ་ལུས་
སམ་མགུལ་དུ་བཏགས་ནས་རྟག་ཏུ་འཕགས་མ་གདུགས་དཀར་མོ་ཅན་ཡིད་ལ་བྱེད་པ་དང་གསོལ་བ་འདེབས་ཤིང་བཟླས་བརྗོད་བྱས་ན་རྒྱལ་པོའི་ཆད་པས་འཇིགས་པ་ལ་སོགས་པ་དང་། ལྷའི་གདོན་ལ་སོགས་པ་དང་། མདངས་ཟ་བ་ལ་སོགས་པའི་འཇིགས་བ་དང་། གདོན་
ཐམས་ཅད་ཀྱིས་བྱས་པ་ལ་སོགས་པ་དང་། ནད་དང་རླུང་དང་མཁྲིས་པ་ལ་སོགས་པ་དང་། གཅན་གཟན་སྦྲང་བུ་ཏྲེ་མ་ལ་སོགས་པ་ལས་གྲོལ་བ་དང་། རིམས་ནད་ཐམས་ཅད་གྲོལ་བར་འགྱུར་རོ། །འཇིགས་པ་ལས་སྐྱོབ་པའི་ཐབས་རྫོགས་སོ།། {D3093}༄༅། །སེར་བ་
སྲུང་བར་འདོད་པས། འཁྲུལ་འཁོར་སྔ་མ་ལྟར་བརྒྱད་བྱས་ཏེ། ཐ་མར་སེར་བའི་འབྱུང་པོ་མཱ་ར་ཡ་བནྡྷ་ཡ་ནན། བྱ་བ་བཀོད་ནས་བདག་ཉིད་ལྷའི་རྣལ་འབྱོར་བྱས་ནས། ཕྱག་རྒྱའི་ཚོགས་ཀྱིས་བཀུག་བཅིངས་ནས། ཁམ་ཕོར་རམ་ཐོད་པར་བཅུག་ནས། བསྲུང་བར་བྱ་བའི་
ཡུལ་གྱི་ཕྱོགས་མཚམས་བཞིར་དོང་གྲུ་གསུམ་དུ་སྔ་མ་ལྟར་མནན་ཏེ། ཚ་ཚ་བཏབས་ནས་མཆོད་རྟེན་བརྒྱད་བྱས་ཏེ། དེ་གཟུངས་འདི་བྲིས་ཏེ་མཆོད་ཅིང་བསྐོར་བ་བྱས་ནས་གཞག་པ་དང་། ཡུངས་ཀར་ལ་སྔགས་འབུམ་ལ་སོགས་པ་བཟླས་ཏེ་གཞག་པ་དང་། གཞན་དུ་ཡང་