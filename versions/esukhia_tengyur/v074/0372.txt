དམིགས་ཤིང་སེམས་ཅན་གྱི་དོན་དྲན་པས་བཟླས་པ་བྱའོ། །དེ་ནས་ངལ་ལམ་གཏོང་བར་འདོད་ན་བཟླས་པ་ཡིད་ཀྱིས་འཕགས་པ་གདུགས་དཀར་མོ་ཅན་ལ་ཕུལ་<ཏ,ཏེ>། བདག་ལས་ཀྱི་ལྷ་མོས་འཕགས་པ་རྣམས་ལ་མཆོད་པ་དང་བསྟོད་པ་བྱ་སྟེ། བཟོད་པར་གསོལ་ཞིང་དགེ་བའི་རྩ་
བ་བསྔོས་ནས་གཤེགས་སུ་གསོལ་ལོ། །དེ་ནས་ལུས་བསྲུང་བར་བྱ་སྟེ་ལྡང་བར་བྱའོ། །ལངས་ནས་ཀྱང་མདོ་སྡེ་ཟབ་མོ་བཀླག་པ་ལ་སོགས་པ་བྱའོ། །རྟག་ཏུ་འཕགས་པ་གདུགས་དཀར་མོ་དྲན་པར་བྱའོ། །ཕྱག་འཚལ་བར་དམིགས་ཤིང་འབྱུང་པོའི་ཁ་ཟས་སྤངས་ཏེ་བསྒྲུབ་
པར་བྱའོ། །སྲུང་བ་དང་། འཁྲུལ་འཁོར་དང་། བཟློག་པ་དང་། སྦྱིན་སྲེག་དང་། བགེགས་བཟློག་ཅིང་གཟིར་བ་དང་། དམག་དཔུང་གཞོམ་པ་དང་། དངོས་གྲུབ་བསྒྲུབ་པ་དང་། སེར་བ་སྲུང་བ་དང་། སྲིའུ་གསོ་བ་དང་། གཏོར་མ་བཏང་བ་དང་། མཛེ་ནད་གསོ་བ་དང་། འཇིགས་
པ་སྐྱོབ་པ་ཀུན་དང་པོའི་ཕན་ཡོན་ལས་འབྱུང་བ་ལྟར་ཐམས་ཅད་བྱའོ། །བདག་འདྲ་བློ་དམན་སོ་སོའི་སྐྱེ་བོ་ཡིས། །འཕགས་མ་མཆོག་ལ་ཆུ་ཡི་ཐིགས་ཙམ་བསྟོད། །འདི་ལས་སྐྱེས་པའི་བསོད་ནམས་གང་བྱུང་བས། །བདག་དང་སེམས་ཅན་ཀུན་གྱིས་མཆོག་ཐོབ་ཤོག །འཕགས་
པ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་མོ་ཅན་གཞན་གྱིས་མི་ཐུབ་པ་ཕྱིར་བཟློག་པ་ཞེས་བྱ་བའི་གཟུངས་ཀྱི་སྒྲུབ་ཐབས་སློབ་དཔོན་ཙནྡྲ་གོ་མིས་མཛད་པ་རྫོགས་སོ།། {D3086}༄༅༅། །དེ་ལ་རང་ངམ་གཞན་ལ་སྲུང་བར་འདོད་པས། དང་པོར་གྲོ་གའམ་
རས་སམ་ཤིང་ཤུན་ལ། གུར་ཀུམ་གྱིས་རིམ་པ་བཞིར་གནས་པར་བསྐོར་ཏེ་དབུས་སུ་འཁོར་ལོ་རྩིབས་བརྒྱད་པ་བཀོད་པའི་ལྟེ་བ་ལ་བསྲུང་བར་བྱ་བའི་མིང་སྲུང་ཚིག་དང་བཅས་པ་བྲིས་ཏེ། རྩིབས་བརྒྱད་པོ་དག་ལ་ནི། ཨོཾ་རྀ་ཥི་ག་ན་ནས་ཨཥྚ་ན་མའི་བར་དུ་སོ་སོར་བྲིས་ཏེ། དེ་ཡང་སྲུང་
བའི་ཚིག་དང་བཅས་པར་རོ། །གཉིས་པ་ལ་ནི། ཏདྱ་ཐཱ། ཨོཾ་ནས་ཧཱུཾ་དྲུཾ་བནྡྷའི་བར་དུ་སྡེ་ཚན་བརྒྱད་དུ་དགོད་པར་བྱའོ། །རིམ་པ་གསུམ་བར་ནི་ཞི་བར་བྱེད་བའི་རིག་སྔགས། ཏདྱ་ཐཱ། ཧཱུཾ་ནས་མ་མའི་བར་དུ་དགོད་པར་བྱའོ། །རིམ་པ་བཞི་པར་ནི་ཐམས་ཅད་འཇོམས་པའི་རིག་སྔགས།