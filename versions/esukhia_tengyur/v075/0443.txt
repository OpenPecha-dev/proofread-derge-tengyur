རྣམས་ཀྱང་ངོ་། །དུས་རིང་པོར་གུས་པ་དང་བཅས་ཤིང་རྒྱུན་མི་ཆད་པས་མཐའ་ཡས་པར་བཟླས་པས་ནི་ས་གསུམ་ཀ་ཡང་དབང་དུ་བྱེད་པར་འགྱུར་བ་ཡིན་ནོ། །ཀུ་རུ་ཀུལླེའི་སྒྲུབ་ཐབས་སོ། །ཨ་བྷ་ཡའི་ཞལ་སྔ་ནས་ཚུལ་ཁྲིམས་རྒྱལ་མཚན་
གྱིས་བསྒྱུར་བའོ།། {D3218}༄༅༅། །རྒྱ་གར་སྐད་དུ། ཀུ་རུ་ཀུལླེ་སཱ་དྷ་ནཾ། བོད་སྐད་དུ། ཀུ་རུ་ཀུལླེའི་སྒྲུབ་ཐབས། ཐོག་མར་རེ་ཞིག་སྒོམ་པ་པོས་དྲི་ལྔས་དང་པོ་ཉིད་དུ་ས་ཕྱོགས་ཀྱི་ཉེ་འཁོར་ལེགས་པར་བྱུགས་ལ། སྡོམ་བརྩོན་སེམས་རངས་ཤིང་མཉམ་པར་
གཞག་པས་སྟན་འཇམ་པོ་ལ་ཉེ་བར་གནས་ཏེ། དེའི་རྗེས་ལ་སྙིང་གར་ཡི་གེ་ར་ཡོངས་སུ་གྱུར་པ་ལས་ཉི་མའི་དཀྱིལ་འཁོར་འབར་བའི་ཕྲེང་བའི་འོད་ཟེར་གྱི་དྲ་བས་བསྐོར་བའོ། །དེའི་ལྟེ་བ་ལ་ཡི་གེ་ཧྲཱིཿདམར་པོ་རྣམ་པར་བསམ་པར་བྱའོ། །དེ་ནས་ཡི་གེ་ཧྲཱིཿལས་ཀུན་ནས་འཕྲོས་
པའི་འོད་ཀྱི་དྲ་བས་ཕྱོགས་བཅུ་ཀུན་ན་གནས་པའི་སེམས་ཅན་གྱི་ཁམས་སྣང་བར་བྱས་ཤིང་། དཔལ་དང་ལྡན་པ་ཀུ་རུ་ཀུལླེའི་སྐུར་ཡང་བཀོད་ནས་ཕྱིར་འོངས་པར་གྱུར་ཏེ། དེ་ཉིད་ལ་རབ་ཏུ་ཞུགས་པར་གྱུར་པའི་འོད་ཟེར་འབར་བར་རྣམ་པར་བསྒོམ་པར་བྱ་བའོ། །དེའི་ཕྱི་ནས་
ནི་མདུན་གྱི་ནམ་མཁའ་ལ་ལོ་བརྒྱད་པ་གཉིས་ཀྱི་ཚད་དུ་གྱུར་པ་དབུ་སྐྲ་ཁམ་སེར་གྱེན་དུ་འབར་བ། དབུ་ལ་ཐོད་པ་ལྔས་བརྒྱན་པ། རོ་ལ་བཞུགས་པ། མགོ་བོའི་ཕྲེང་བའི་དོ་ཤལ་དུ་མཛད་པ། སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། ཞལ་གྱི་མཆེ་བ་ཅུང་ཟད་
རྣམ་པར་གཙིགས་པ། ལྗགས་འདྲིལ་བར་མཛད་པ། འཁོར་ལོ་དང་རྣ་རྒྱན་དང་མགུལ་རྒྱན་དང་དཔུང་རྒྱན་དང་རྐེད་རྒྱན་དང་རྐང་རྒྱན་དུ་བྱ་བ་རྣམས་ཀྱིས་བརྒྱན་པ། སྟག་གི་པགས་པའི་ཤམ་ཐབས་བསྣམས་པ། དམར་ལ་ཟླུམ་པ་གཡོན་དུ་འཛུགས་པར་མཛད་
པའི་སྤྱན་གསུམ་གཡོ་བ། སྣང་བ་མཐའ་ཡས་ཀྱི་དབུ་བརྒྱན་པ། ཕྱག་བཞི་མ། ཨུཏྤ་ལ་དམར་པོའི་མདའ་མདེའུ་མ་རྣ་བའི་བར་དུ་ཁེངས་པར་བཀང་བའི་མེ་ཏོག་དམར་པོའི་གཞུ་བསྣམས་པ། ཕྱག་ལྷག་མ་གཉིས་ཀྱིས་ནི་མེ་ཏོག་དམར་པོ་ལས་བྱས་པའི་ལྕགས་