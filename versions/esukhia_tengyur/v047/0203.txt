བར་ཆད་མེད་པར་ནི། །སྲ་བ་ཅུང་ཟད་ཅུང་ཟད་བསྐུལ། །ནོར་བུར་གནས་པ་ཡིད་ལས་བྱུང་། །ཡི་གེ་ཕཊ་ཀྱིས་བསྡམ་པར་བྱ། །བྱང་ཆུབ་སེམས་ནི་མ་ཤོར་ན། །བདེ་བ་དམ་པ་སྐྱེ་བ་སྟེ། །དེ་ཡི་རང་བཞིན་སྤྲོས་པ་ཡིས། །མ་ལུས་ཆད་པ་མེད་པར་སྣང་། །ཁྱབ་ཅིང་ཞི་ལ་
བདེ་བ་ཡིས། །གོ་འཕང་དམ་པ་ངེས་པར་ཐོབ། །བྱང་ཆུབ་སེམས་ནི་ཤི་བ་ནི། །བརྒྱལ་བས་འདིར་ནི་ཐོབ་མ་ཡིན། །ཞེས་སོ། །འདི་ལྟ་བུའི་བྱ་བ་ནི་རྣལ་འབྱོར་པ་ལམ་རྣམ་པ་གཉིས་ལས། ཕོ་ཉའི་ལམ་ལ་དགའ་བ། དེ་ཉིད་ཀྱི་གསུང་དང་ཐུགས་ལ་དབང་ཐོབ་པ། ལས་དང་པོ་པའི་ས་
ལས་འདས་པ། ཡེ་ཤེས་ལ་དབང་ཐོབ་པ་དང་། ཡེ་ཤེས་ལ་ཡང་དག་པར་དབང་ཐོབ་པ་མ་ཡིན་པ། ཡེ་ཤེས་ལ་ཅུང་ཟད་དབང་བས་སྤྱད་པར་བྱའོ། །དེ་ལས་གཞན་པ་ནི་མ་ཡིན་ཏེ། ལས་དང་པོ་པ་ནི་དེས་ཉམས་ལ། གསུམ་པ་དང་བཞི་པ་ནི་དེ་མི་འབད་པའི་ཕྱིར་རོ། །དཔལ་ཀྲྀཥྞ་ཡ་མཱ་
རིའི་རྒྱུད་ལས། འོ་མ་སྒྲུབ་པའི་མན་ངག་ཏུ་བྱས་ལ། ཨཱ་ཙརྱ་ཛི་མུ་ད་བཱ་ཏཱ་ལས་མཛད་པ། འོ་མ་སྒྲུབ་པའི་མན་ངག་རྫོགས་སོ།། །།ཨཱ་ཙཱརྱ་བཛྲ་པཱ་ཎི་དང་། ལོ་ཙཱ་བ་དགེ་སློང་ཆོས་ཀྱི་ཤེས་རབ་ཀྱིས་བསྒྱུར་བའོ།། {D1964}༄། །གཤིན་རྗེ་གཤེད་ནག་པོའི་འཁོར་ལོའི་མན་ངག་བཞུགས།། ༄༅༅། །འཇམ་
དཔལ་གཤིན་རྗེ་གཤེད་ལ་ཕྱག་འཚལ་ལོ། །ལས་གང་བྱེད་ཀྱང་དང་པོ་བསྙེན་པ་ལ་འཇུག་པར་བྱ་སྟེ། དེ་ཡང་གནས་དབེན་པར། རང་ཉིད་རིམ་པ་བཞིན་དུ་ཧཱུཾ་ལ་གཤིན་རྗེའི་རྒྱལ་པོ་གཟུགས་ཁྲོ་བོ་འཇིགས་བྱེད་ཆེན་པོ་ཞལ་གསུམ་པ། ཕྱག་དྲུག་པ། སྐུ་མདོག་སྔོན་པོ། ཞལ་དབུས་མ་སྐུ<𰵓།,་>
དང་མཐུན། གཡས་ཟླ་བ་ལྟ་བུ་དཀར་པོ། གཡོན་པདྨ་དམར་པོ་ལྟ་བུའོ། །ཕྱག་གཡས་དང་པོ་ན་རྡོ་རྗེ། གཉིས་པ་རལ་གྲི། གསུམ་པ་ནི་གྲི་གུག་འཛིན་པའོ། །ཕྱག་གཡོན་གྱི་དང་པོ་ན་འཁོར་ལོ། བར་མ་ན་པདྨ། ཐ་མ་ན་བྷནྡྷའོ། །ཐོད་པ་རློན་པའི་དོ་ཤལ་དང་། ཐོད་དང་ཐོད་
དུམ་གྱི་གདུ་བུ་དང་། དབུ་རྒྱན་དང་། མགུལ་དོ་དང་། རྣ་ཆ་དང་། སྐ་རགས་དང་། རྐང་གདུབ་བྱས་ཤིང་། མ་ཧེའི་སྟེང་ན་ཉི་མའི་གདན་ལ་གཡས་བསྐུམ། གཡོན་བརྐྱང་བས་བཞུགས་པ། གསུས་པ་ཐུར་དུ་བཤལ་བ། ཞལ་གདངས་ཤིང་ལྗགས་འདྲིལ་བ་སྟེ། འཇིགས་པའི་ཚོགས་ཀུན་