འདི་ལྟ་བུའི་ངེས་པ་སྐྱེ་སྟེ། ཆོས་འབྱུང་བའི་ཕྱག་རྒྱ་བསྒོམ་པ་འདིར་སེམས་ཅན་གང་ཉོན་མོངས་པ་དང། ཤེས་བྱའི་སྒྲིབ་པ་དང་ལྡན་པ་དེ་ཡང་ཞུགས་པ་ཙམ་གྱིས་འཚང་རྒྱ་བ་ཉིད་ཐོབ་
པ་ཡིན་ལ། དེ་བས་ན་ངས་ཀུན་དུ་བཟང་པོ་ཉིད་ཐོབ་པར་བྱ་བའི་ཕྱིར་གནས་འདི་ཉིད་དུ་ཞུགས་པར་བྱའོ་ཞེས་དེ་ལྟ་བུའི་སེམས་བརྟན་པོར་བྱས་ནས། སྲིད་པ་བར་མ་པ་ཡི་གེ་ལྔའི་གཟུགས་ཤེས་རབ་ཀྱི་གསང་བའི་པདྨའི་ནང་དུ་མར་མེ་ལྟར་ཞུགས་པར་གྱུར་པའོ། །མཉམ་མེད་པ་
ཞེས་བྱ་བ་ནི་མཚུངས་པ་མེད་པའོ། །ཤེས་རབ་ཀྱིས་ཡང་དག་པར་བསྐྱེད་པའི་འདོད་ཆགས་ནི་ཤེས་རབ་ཆགས་པ་སྟེ། ཤེས་རབ་ཀྱི་གསང་བའི་ཆུ་སྐྱེས་ཀྱི་ནང་དུ་ཞུགས་པ་ཙམ་གྱིས་སྲིད་པ་པར་མ་པ་ཟླ་བ་ཞུ་བའི་གཟུགས་ཅན་རྣམ་པར་ཤེས་པ་ཙམ་གྱི་ཡང་དག་པའི་རིག་པའི་
ངོ་བོར་གྱུར་ལ། ནུར་ནུར་པོ་ལ་སོགས་པར་བསྒོམ་པ་འདི་ནི་སྤྱིར་ན་རྣམ་པར་ཤེས་པའི་རྣམ་པར་དག་པ་ཡིན་ཏེ། མའི་མངལ་དུ་ཉིད་མཚམས་སྦྱོར་བའི་སྐད་ཅིག་མའི་ཕུང་པོ་ལྔ་ནི་རྣམ་པར་ཤེས་པ་ཡིན་ནོ། །དེའི་ཞེས་བྱ་བ་ནི་བྱང་ཆུབ་ཀྱི་སེམས་ཞུ་བའི་ཆུ་ཤེལ་གྱི་གཟུགས་ཅན་དུ་གྱུར་པའི་
འོད་ཟེར་གྱི་གཟི་བྱིན་གྱི་མཐུས་ཡབ་དང་ཡུམ་གཉིས་ཀ་འང་ཟླ་བར་ཞུ་བར་བྱས་ཤིང་བྱང་ཆུབ་ཀྱི་སེམས་ཐིག་ལེའི་གཟུགས་སུ་བྱུང་ལ། དེ་དག་དེ་ལྟ་བུར་གྱུར་པ་མཐོང་བ་དང། སངས་རྒྱས་བཅོམ་ལྡན་འདས་ཀྱིས་སེམས་ཅན་གྱི་དོན་གྱི་ཕྱིར་ཐུགས་རྗེ་ཆེན་པོ་སྐྱེས་ལ། བཅོམ་ལྡན་
འདས་ལོངས་སྤྱོད་རྫོགས་པའི་སྐུ་ལ་བརྟེན་ནས་སེམས་ཅན་ཐམས་ཅད་འཁོར་བའི་སྡུག་བསྔལ་ལས་གྲོལ་བར་མཛད་པ་ཡིན་ལ། དེ་ལྟར་དོན་དམ་པའི་བདག་ཉིད་ཅན་ཆོས་ཀྱི་སྐུར་ཡོངས་སུ་ཐིམ་ལ། དེ་ལྟར་ནི་བདག་ཅག་ཀྱང་སྙིང་བརྩེ་བ་དང་བྲལ་བས་སེམས་ཅན་ཐམས་ཅད་
གདོན་པ་ལ་རྒྱུས་ཇི་ལྟར་གནས་པར་བྱ་སྟེ། དེ་ལྟར་ན་དོན་དམ་པའི་བདག་ཅག་གིས་རང་གི་དོན་ཙམ་དུ་ཟད་དོ་ཞེས་དེ་ལྟར་ཡོངས་སུ་བརྟགས་ནས་བཅོམ་ལྡན་འདས་ཀྱིས་སྤྱན་ལ་སོགས་པ་ལྷ་མོ་བཞིའི་གཟུགས་སུ་མཛད་ནས། གཞན་གྱི་དོན་གྱི་ཕོངས་པས་གདུངས་པ་འདོད་