༄༅། །འཛིན་པ་དང། གཡོ་དང། སྒྱུ་དང། ཕྲག་དོག་ལ་སོགས་པའོ། །མི་ལྡན་པ་ནི་ཐོབ་པ་དང། རྙེད་པ་དང། འདུ་ཤེས་མེད་པའི་སྙོམས་པར་འཇུག་པ་ལ་སོགས་པའོ། །རྣམ་པར་ཤེས་པ་ནི་ཡིད་དེ། །དྲུག་པོ་འགགས་མ་ཐག་པ་ཡི། །རྣམ་ཤེས་
གང་ཡིན་དེ་ཡིད་དོ། །ཞེས་བཤད་པས་སོ། །དེ་ལྟར་ཕུང་པོ་རྣམ་པ་ལྔ་རྣམ་པར་དག་པའི་ངོ་བོ་ཉིད་ནི་དེ་བཞིན་གཤེགས་པ་ལྔ་པོ་ཡིན་ནོ། །དེ་ལྟར་ཕུང་པོ་དང། སྐྱེ་མཆེད་དང། ཁམས་རྣམས་རྣམ་པར་སྣང་མཛད་ལ་སོགས་པ་དེ་བཞིན་གཤེགས་པས་བྱིན་གྱིས་བརླབས་
ནས་སྤྱན་ལ་སོགས་པའི་ལྷ་མོ་བཞིས་བྱིན་གྱིས་བརླབས་ཤིང། སའི་སྙིང་པོ་ལ་སོགས་པ་དང། གཟུགས་རྡོ་རྗེ་ལ་སོགས་པས། མིག་ལ་སོགས་པ་དང། གཟུགས་ལ་སོགས་པ་རྣམ་པར་སྦྱངས་ནས་རྣམ་པ་ཐམས་ཅད་མཁྱེན་པ་ཉིད་ཐོབ་པ་དང། སེམས་ཅན་
ཐམས་ཅད་ཀྱང་རྗེས་སུ་གཟུང་བའི་ཕྱིར་འོག་ནས་བཤད་པའི་ས་བོན་འདི་རྣམས་ཀྱིས་རབ་ཏུ་དབྱུང་བར་བྱའོ། །ཀྵིཾ་ཛྲཱིཾ་ཁཾ་གཾ་ཥྐཾ་སཾ་ཞེས་བྱ་བ་དྲུག་གིས་སའི་སྙིང་པོ་ལ་སོགས་པ་དྲུག་དབྱུང་བར་བྱའོ། །ཛཿ་ཧཱུཾ་བཾ་ཧོཿ་ཁཾ་རཾ་ཞེས་བྱ་བས་ནི་གཟུགས་རྡོ་རྗེ་ལ་སོགས་པའོ། །ལཾ་མཱཾ་པཾ་
ཏཱཾ་ཞེས་བྱ་བས་ནི་སྤྱན་ལ་སོགས་པ་བཞིའོ། །བྷྲཱུཾ་ཨཱཾ་ཛྲའིཾ་ཁཾ་ཧཱུཾ་ཞེས་བྱ་བས་ནི་རྣམ་པར་སྣང་མཛད་ལ་སོགས་པ་དབྱུང་བར་བྱའོ། །འདི་དག་ནི་ཉེ་བར་མཚོན་པ་ཙམ་སྟེ། ཚུལ་འདི་དག་གིས་ཉེ་བར་མཚོན་པ་སྟོང་ཕྲག་སྙེད་གདོན་པར་བྱའོ། །ད་ནི་སྲིད་པ་བར་མའི་གནས་སྐབས་
ལས་བྱང་ཆུབ་སེམས་དཔའ་མངལ་དུ་འཇུག་པ་སྟོན་པར་གསུངས་པ་ནི། ཨོཾ་ཞེས་བྱ་བ་ལ་སོགས་པ་ཡིན་ཏེ། སེམས་ཞེས་བྱ་བ་ནི་སྔར་བསྒོམས་པ་འོད་དང་ལྡན་པའི་ཡི་གེ་ཧོཿ་གཉིས་ཀྱི་ནང་དུ་ཆུད་པར་སེམས་པའོ། །ཆོ་ག་བཞིན་ཞེས་བྱ་བ་ནི་འགྲོ་བ་དང་ཡུལ་ཡང་དག་པར་
ཐོབ་པའི་ཚུལ་གྱིས་ཏེ། ཆོས་མངོན་པ་ལས། སྲིད་པ་བར་མ་སྤངས་ནས་ནི། །མར་མེ་བཞིན་དུ་མངལ་དུ་འཇུག་ཅེས་བཤད་པ་ཡིན་ནོ། །དེ་ཡང་དཔལ་རྡོ་རྗེ་སེམས་དཔའི་བདེ་བ་ཆེན་པོ་ཉམས་སུ་བསྟར་བ་ལ་ཞུགས་ཤིང། སེམས་ཅན་མ་ལུས་པ་གདོན་པ་ལ་རབ་ཏུ་ཞུགས་