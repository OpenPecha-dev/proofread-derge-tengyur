མཁས་པས་ཤེས་པར་བྱ་བ་ཡིན་པའི་ཕྱིར་རོ། །དམ་པའི་ཆོས་དེ་ནི་ཀུན་དུ་འགྲོ་བ་ཞེས་བྱ་སྟེ། ཚུལ་གསུམ་ལ་ཁྱབ་པའོ། །དེ་ཡང་གང་གི་ཕྱིར་སེམས་ཅན་ཐམས་ཅད་ལ་ཡན་ལག་དགུ་དང་འདྲེས་པའི་དམ་པའི་ཆོས་ཀྱི་གསུང་
རབ་སྟོན་པར་མཛད་པ་ཡིན་ལ། རྒྱུ་དེས་ན་རླུང་གིས་བསྐྱོད་པ་ཞེས་བྱ་བ་རླུང་གིས་བསྐྱོད་ཅིང་གཡོ་བར་བྱས་པའི་བ་དན་གྱི་མཚན་མའི་ཕྲེང་བ་དང། དེའི་དྲིལ་བུ་སྟེ་གཡེར་ཁ་དེ་ལས་བྱུང་བའི་སྒྲ་སྒྲོགས་ཤིང། སྒྲ་གྲག་པ་དང་ལྡན་པའི་གཞལ་ཡས་ཁང་ཞེས་བྱ་བའི་བར་དུའོ། །
མེ་ལོང་ཞེས་བྱ་བ་ལ་སོགས་པ་ལ་མེ་ལོང་ཉིད་ནི་མེ་ལོང་ཡིན་ཏེ། མ་རིག་པ་ཀུན་དུ་སྦྱོང་བར་བྱེད་ཅིང་ཆོས་ཐམས་ཅད་མངོན་པར་རྟོགས་པ་ནི་ཡེ་ཤེས་སོ། །རང་བཞིན་གྱིས་འོད་གསལ་བར་གྱུར་པས་དྲི་མས་གོས་པ་མེད་པའི་ཕྱིར། རྟག་ཏུ་དྲི་མ་མེད་པའོ། །བྱང་ཆུབ་ཀྱི་ཡན་
ལག་ཉིད་མེ་ཏོག་ཡིན་ཏེ། བྱང་ཆུབ་སེམས་དཔའི་གནས་སྐབས་སུ་བྱང་ཆུབ་ཀྱི་ཡན་ལག་བདུན་བསྒོམ་པ་གང་ཡིན་པ་དེ་ཉིད་ཤིན་ཏུ་ཕུལ་དུ་བྱུང་བའི་དྲི་དང་ལྡན་པའི་མེ་ཏོག་རྣམས་ཡིན་ནོ་ཞེས་བྱ་བའི་དོན་ཏོ། །དེ་ལ་བྱང་ཆུབ་ཀྱི་ཡན་ལག་བདུན་ནི། དྲན་པ་གང་གིས་ཆོས་ཐམས་
ཅད་རྣམ་པར་དཔྱད་ནས་ཆོས་ཐམས་ཅད་ནི་རང་གི་མཚན་ཉིད་ཀྱིས་སྟོང་པའོ་ཞེས་བྱ་བ་འདི་ནི་དྲན་པ་ཡང་དག་བྱང་ཆུབ་ཀྱི་ཡན་ལག་གོ། །ཆོས་ཀྱི་ཕུང་པོ་བརྒྱད་ཁྲི་བཞི་སྟོང་རབ་ཏུ་རྣམ་པར་འབྱེད་པའི་ཡེ་ཤེས་ཀྱིས་དེ་ཇི་ལྟ་བ་བཞིན་དུ་རྣམ་པར་སྤྱོད་ཅིང་བཀྲི་བའི་དོན་དང། ངེས་པའི་
དོན་དང། ཀུན་རྫོབ་དང། དོན་དམ་པ་དང། བརྡ་དང། རྣམ་པར་ངེས་པའི་དོན་འདི་ནི་ཆོས་རབ་ཏུ་རྣམ་པར་འབྱེད་པ་བྱང་ཆུབ་ཀྱི་ཡན་ལག་ཅེས་བྱའོ། །དྲན་པ་གང་ལ་ཆོས་རབ་ཏུ་རྣམ་པར་འབྱེད་པ་འདིའི་དགའ་བ་དང། ཤིན་ཏུ་སྦྱངས་པའི་ཏིང་ངེ་འཛིན་དང། བཏང་
སྙོམས་ཀྱི་ཤེས་པས་མངོན་པར་ཞེན་པ་འདི་ནི་བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ཅེས་བྱའོ། །ཆོས་ཀྱི་དགའ་བའི་སེམས་མ་ཞུམ་ཞིང་རབ་ཏུ་དང་བ་དང། མངོན་པར་འདོད་པ་དང། གང་གིས་ཉོན་མོངས་པ་ཉེ་བར་ཞི་བར་བྱེད་པ་འདི་ནི་དགའ་བ་ཡང་དག་བྱང་ཆུབ་