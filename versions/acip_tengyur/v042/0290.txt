༄༅། །ཆུབ་ཏུ་སེམས་བསྐྱེད་པ་དང། ལམ་ལ་གནས་པའོ། །མདོར་བསྟན་པ་འདིའི་བཤད་པ་གསུངས་པ་ནི། གང་ཞིག་ཅེས་བྱ་བ་ལ་སོགས་པ་ཡིན་ཏེ། དང་པོར་སྡིག་པ་བཤགས་པའོ། །དེ་ལ་གང་ཞིག་མེད་ཅེས་བྱ་བ་ནི་ཐོག་མ་མེད་པའི་དུས་ནས་སྡིག་པའི་
རྙོག་པ་ཉེ་བར་བསགས་པ་གང་ཡིན་པ་དེ་ཐུགས་རྗེས་ཐུགས་ནོན་པའི་སངས་རྒྱས་རྣམས་ཀྱི་སྤྱན་སྔར་བཤགས་ཤིང་རབ་ཏུ་བསྒྲག་པར་བྱའོ། །དེ་ཡང་འཁོར་བ་ཐོག་མ་མེད་པའི་སྲིད་པའི་ཆུ་ཀླུང་དབའ་རླབས་འཁྲུག་པའི་དམྱལ་བ་དང། ཡི་དགས་དང། དུད་འགྲོ་དང། མི་ལ་
སོགས་པའི་འགྲོ་བ་རྣམས་སུ་ཀུན་དུ་རྟོག་པ་མ་ལུས་པས་བསགས་ཤིང་ཉེ་བར་བསྡུས་པའི་ཉོན་མོངས་པ་ཅན་གྱི་ཡིད་ཀྱི་བག་ཆགས་ལས་བྱུང་བའི་སྡིག་པ་བགྱིས་པ་དང་བགྱིད་དུ་སྩལ་བ་དང། བགྱིས་པ་ལ་རྗེས་སུ་ཡི་རང་བ་དེ་དག་ཆོ་ག་བཞིན་དུ་ཞེས་བྱ་བ་སླར་ཡང་མི་བྱེད་པ་སྔོན་དུ་
འགྲོ་བས་ཐམས་ཅད་ཅེས་བྱའོ། །ལུས་དང་ངག་དང་ཡིད་ལས་བྱུང་བའི་རང་བཞིན་གྱི་ཁ་ན་མ་ཐོ་བ་དང་བཅས་པའི་ཁ་ན་མ་ཐོ་བ་དེ་དག་ཐམས་ཅད་བཤགས་པར་བགྱིའོ་ཞེས་པའོ། །བསོད་ནམས་ཀྱི་རྗེས་སུ་ཡི་རང་བ་གསུངས་པ་ནི་རྫོགས་སངས་རྒྱས་དང་ཞེས་བྱ་བ་ལ་སོགས་པ་སྟེ་
དགེ་བའི་རྩ་བ་མ་ལུས་པ་རྣམས་ལ་ཕུལ་དུ་བྱུང་བའི་བསམ་པས་ཁྱད་པར་མེད་པར་རྗེས་སུ་ཡི་རང་བར་བྱ་ཞིང། སྙིང་རྗེས་ཡོངས་སུ་བསྒོམ་པའི་སེམས་ཀྱིས་བླ་ན་མེད་པའི་བྱང་ཆུབ་ཏུ་ཡོངས་སུ་བསྔོ་ཞིང། གཞན་གྱི་དོན་ལ་སྤྱོད་པའི་མཚན་ཉིད་ཅན་གྱི་ལམ་དུ་ཡང་དག་པར་བསྟན་པར་
བྱའོ། །ཇི་ལྟ་བུ་ཞེ་ན། དགེ་བ་དང་མི་དགེ་བའི་ཚོགས་དག་ཅིང་གཙང་བར་བྱེད་པས་ན་བསོད་ནམས་ལ་དགེ་བ་ཞེས་བྱའོ། །སུ་ཞིག་གིས་བྱས་པ་ཞེ་ན། རྫོགས་པའི་སངས་རྒྱས་ཏེ་ཡང་དག་པར་རྫོགས་པའི་སངས་རྒྱས་དང། ས་བཅུ་ལ་བཞུགས་པའི་བྱང་ཆུབ་སེམས་
དཔའ་འཕགས་པ་སྤྱན་རས་གཟིགས་དབང་ཕྱུག་ལ་སོགས་པ་དང། འཕགས་པ་སྟེ་ཉན་ཐོས་དང་རང་སངས་རྒྱས་རྣམས་དང། གཞན་གྱིས་ཞེས་བྱ་བ་མུ་སྟེགས་དང་སོ་སོའི་སྐྱེ་བོས་བྱས་པ་ཡན་ཆད་དོ། །ཇི་ལྟར་ན་མུ་སྟེགས་པས་བྱས་པའི་བསོད་ནམས་ལ་རྗེས་སུ་ཡི་རང་བར་བྱ་ཞེ་