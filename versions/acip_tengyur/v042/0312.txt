༄༅། །ཆགས་ཡེ་ཤེས་རྙོག་པ་མེད། །ཆགས་པས་ཆགས་བྲལ་བཅོམ་ན་ནི། །དེས་ནི་བདེ་བ་ཐམས་ཅད་སྩོལ། །ཞེས་གསུངས་པ་དང། རྣལ་འབྱོར་ཐམས་ཅད་བཅོམ་ལྡན་འདས། །རྡོ་རྗེ་སེམས་དཔའ་དེ་བཞིན་གཤེགས། །དེ་ཡི་ལོངས་སྤྱོད་ཁམས་གསུམ་
པ༑ །མ་ལུས་པ་ནི་ཐམས་ཅད་དོ། །ཞེས་གསུངས་པས་འདོད་ཆགས་ཆེན་པོས་འདུལ་བའི་འཇིག་རྟེན་པ་རྣམས་གདུལ་བར་བྱ་བའི་ཕྱིར། །དགའ་བའི་སྒྱུ་མའི་སྒྲ་ཡིས་ཞེས་བྱ་བ་ལ་རོལ་པས་ན་དགའ་བ་སྟེ། རབ་ཏུ་དགའ་བའི་རོལ་པའོ། །དེ་ལས་བྱུང་བའི་རྡོ་རྗེ་དང་པདྨ་སྒྱུ་
མ་ལྟ་བུའི་ཡང་དག་པར་སྦྱོར་བའི་ཤུགས་ལས་བྱུང་བའི་སྒྲ་ནི་བྲག་ཅ་དང་འདྲ་བ་སྟེ། དེས་ཕྱོགས་བཅུ་ན་དཔལ་རྡོ་རྗེ་སེམས་དཔའི་སྐུ་རུ་བཞུགས་པའི་སངས་རྒྱས་ཀྱི་ཚོགས་རྣམས་བཞུགས་བྱའོ། །དེ་ནི་སྤྱན་ལ་སོགས་པའི་ཞེས་བྱ་བ་ལ་སོགས་པ་ལ། དེ་ནི་ཞེས་བྱ་བ་
ནི་དགའ་བའི་སྒྲས་ཞུགས་པའི་རྒྱལ་བའི་ཚོགས་དེ་རྣམས་སྤྱན་ལ་སོགས་པའི་རིགས་གསུམ་གྱི་གཟུགས་དང་དང་གཟུགས་རྡོ་རྗེ་ལ་སོགས་པ་ལྷ་མོ་དྲུག་ཏུ་སྤྲུལ་པས་ཕྱུང་ནས། རང་གི་རིག་མ་ནི་མཱ་མ་ཀཱི་སྟེ། དེའི་ནང་དུ་ཆུད་པར་བྱའོ། །དེ་ནས་བཅོམ་ལྡན་འདས་ཀྱི་སྐུ་ལ་ཞུགས་
པའི་སངས་རྒྱས་ཀྱི་ཚོགས་སྤྱན་ལ་སོགས་པ་ལྷ་མོ་དགུའི་གཟུགས་སུ་ཕྱུང་ནས་མཱ་མ་ཀཱི་ལུས་ལ་ཞུགས་པར་བྱའོ་ཞེས་བྱ་བའི་དོན་ཏོ། །དེའི་པདྨའི་ཞེས་བྱ་བ་ནི་གསང་བའི་པདྨའོ། །ལྟེ་བ་ནི་གསང་བའི་སྣའོ། །ནང་དུ་དཀྱིལ་འཁོར་ཞེས་བྱ་བ་ནི་རིག་པའི་གསང་བའི་པདྨའི་ལྟེ་བའི་དབུས་
ན་གནས་པའི་དཀྱིལ་འཁོར་ཏེ། དེ་བཞིན་གཤེགས་པ་དང། ལྷ་མོ་དང། བྱང་ཆུབ་སེམས་དཔའ་ཐམས་ཅད་ཀྱིས་ཡོངས་སུ་གང་བ་གཙོ་བོར་འཇམ་པའི་རྡོ་རྗེ་བཞུགས་པའོ། །ཟླ་ཟེར་ལས་བྱུང་བར་ཞེས་བྱ་བ་ནི་འོད་གསལ་བའི་ཟླ་བའི་དཀྱིལ་འཁོར་ལ་བཞུགས་པའོ། །
བསམས་ནས་བློ་ཡིས་ཞེས་བྱ་བ་ནི་རང་གི་སེམས་ཀྱིས་ཡོངས་སུ་གང་བར་བསྒོམས་ཏེ། མཆོད་པ་དང་བདུད་རྩི་མྱང་བ་བསྒོམ་པར་བལྟ་བར་བྱའོ། །ཡང་དཀྱིལ་འཁོར་དེར་རང་གི་བློས་འགྲོ་བའི་ཚོགས་མ་ལུས་པ། ཉོན་མོངས་དང། ཤེས་བྱའི་སྒྲིབ་པ་སྤང་བར་བྱ་བའི་ཕྱིར་