།འདིས་ནི་དོན་དམ་པར་དཀྱིལ་འཁོར་བའི་ལྷ་མ་ལུས་པ་ཀུན་ཏུ་བཟང་པོ་གཅིག་པོའི་རྒྱུད་དུ་གཏོགས་ཤིང་སྡུག་པ་ཉིད་ཡིན་པར་སྟོན་ཏེ། གང་གི་ཕྱིར་བཅོམ་ལྡན་འདས་དེ་ཉིད་དཀྱིལ་འཁོར་བའི་ལྷ་མ་ལུས་པའི་
ངོ་བོ་ཉིད་དུ་བཞུགས་པ་ཡིན་ནོ། །དེ་ཡང་འདི་ལྟར་མེ་ལོང་ལྟ་བུ་ལ་སོགས་པའི་ཡེ་ཤེས་རྣམ་པར་དག་པ་ནི་རྣམ་པར་སྣང་མཛད་ལ་སོགས་པ་དེ་བཞིན་གཤེགས་པའི་ངོ་བོ་ཉིད་ཡིན་ནོ། །ས་ལ་སོགས་པའི་རྣམ་པར་དག་པ་ནི་སྤྱན་ལ་སོགས་པ་ལྷ་མོ་བཞིའི་ངོ་བོའོ། །མིག་ལ་སོགས་
པ་སྐྱེ་མཆེད་དྲུག་གི་རྣམ་པར་དག་པ་ནི་སའི་སྙིང་པོ་ལ་སོགས་པ་བྱང་ཆུབ་སེམས་དཔའ་དྲུག་གི་ངོ་བོའོ། །གཟུགས་ལ་སོགས་པ་སྐྱེ་མཆེད་རྣམ་པར་དག་པ་ནི་གཟུགས་རྡོ་རྗེ་ལ་སོགས་པ་ལྷ་མོ་དྲུག་གི་ངོ་བོའོ། །དད་པ་ལ་སོགས་པ་རྣམ་པར་དག་པ་ནི་གཤིན་རྗེ་གཤེད་པོ་ལ་
སོགས་པ་ཁྲོ་བོ་བཞིའི་ངོ་བོ་ཉིད་ཡིན་ནོ། །ཤེས་རབ་ཅེས་བྱ་བ་ལ་སོགས་པ་ལ། ཤེས་རབ་ནི་ཆོས་ཐམས་ཅད་བདག་མེད་པར་རབ་ཏུ་རྣམ་པར་འབྱེད་པའི་ངོ་བོ་ཉིད་དོ། །ཡན་ལག་ནི་ཐབས་ཏེ་སྙིང་རྗེ་ཆེན་པོའོ། །དེ་གཉིས་འདུས་པ་ནི་དེ་བཞིན་ཉིད་ཐམས་ཅད་མངོན་སུམ་དུ་
མཛད་པས། རང་གི་ངང་གིས་འཇུག་པའི་ཚུལ་གྱིས་འཁོར་བ་ཇི་སྲིད་པར་སེམས་ཅན་གྱི་དོན་ལ་ཞུགས་པའོ། །ངེས་འབར་བ་ནི་ཡིད་དུ་འོང་བར་གྱུར་པ་སྟེ། འདིས་ནི་གཞན་ལ་ཕན་པའི་ཐབས་མ་ཚང་བ་མེད་པར་སྟོན་ཏོ། །ཡང་ན་ཤེས་རབ་ནི་ཡེ་ཤེས་ཀྱི་ཕྱག་རྒྱའོ། །ཡན་ལག་ནི་
བཅོམ་ལྡན་འདས་འཇམ་པའི་དཔལ་ལོ། །དེ་གཉིས་འདུས་པ་ནི་དབང་པོ་གཉིས་སྙོམས་པར་འཇུག་པས། ཆུ་དང་འོ་མ་ལྟར་གཅིག་ཏུ་གྱུར་པ་སྟེ། དེས་འོད་གསལ་བའི་དགའ་བ་ཆེན་པོའི་སྒྲ་ལས་བྱུང་བའི་སངས་རྒྱས་ཀྱི་ཚོགས་དང་སེམས་ཅན་གྱི་ཚོགས་མ་ལུས་པའི་དགོས་
པ་མཛད་པ་ལས་འཇམ་ཞིང་ཀུན་དུ་བཟང་པོའི་མཚན་ཉིད་ཅན་གྱི་དཔལ་གང་མ་མངའ་བ་དེ་ནི་འཇམ་དཔལ་ཏེ། དེ་བཞིན་གཤེགས་པ་ཐམས་ཅ་ཀྱི་ཡེ་ཤེས་ཀྱི་སྐུའོ། །དེ་མཆོད་ཕྱིར་ཞེས་བྱ་བ་ནི་དེ་བརྗོད་པའི་ཕྱིར་ཏེ། དེ་མངོན་སུམ་དུ་བྱ་བའི་ཕྱིར་ཞེས་བྱ་བའི་བར་དུ་ཡིན་གྱི། འདིར་