༄༅། །རྣམས་ཀྱི་དབང་པོར་གྱུར་པ་ནི་སྙིང་རྗེ་ཆེན་པོའི་རྩ་བར་གྱུར་པ་གཞན་གྱི་དོན་ལ་བརྩོན་པས་དབང་པོ་སྟེ་བདག་པོའོ། །དེ་རྣམས་ཀྱི་ཚོགས་ནི་མང་པོ་སྟེ། དེ་ལ་བདག་སྐྱབས་སུ་མཆིའོ་ཞེས་པའོ། །ཇི་ལྟ་བུ་ཞེ་ན། དེའི་ཕྱིར། འཆིང་བ་རྣམས་ལས་ཡང་དག་
གྲོལ་གྱུར་ཅིང། །ཞེས་བྱ་བ་ལ་སོགས་པ་སྨོས་ཏེ། གང་གིས་འཁོར་བའི་སྡུག་བསྔལ་གྱི་འཆིང་བ་འདོད་ཆགས་དང་ཁོང་ཁྲོ་བ་དང། ང་རྒྱལ་དང་མ་རིག་པ་ལ་སོགས་པ་ཉོན་མོངས་པ་དང། ཤེས་བྱའི་སྒྲིབ་པའི་མཚན་ཉིད་ཅན་གྱི་འཆིང་བ་ལས་ཡང་དག་ཅིང་ཕྱིན་ཅི་མ་ལོག་
པར་བསྩལ་ཞིང་གྲོལ་བར་གྱུར་པ། སྙིང་རྗེའི་མཆོག་སྟེ། སྙིང་རྗེ་ཆེན་པོའི་ཤུགས་ཀྱིས་བསྐྲུན་ཅིང་བསྟབས་པའི་དཔལ་སེམས་ཅན་ཐམས་ཅད་ལ་ཆོས་སྟོན་པའི་བདག་ཉིད་ཅན་གང་གིས་ཕ་རོལ་ཏུ་ཕྱིན་པ་བཅུ་ཡོངས་སུ་རྫོགས་ཤིང་ཡེ་ཤེས་ཀྱི་ཚོགས་བསགས་པས་རབ་
ཏུ་དགའ་བ་ལ་སོགས་པའི་ས་བཅུ་ལ་བཞུགས་པའི་དགེ་འདུན་ལ་བདག་སྐྱབས་སུ་མཆིའོ། །ཉན་ཐོས་རྣམས་ལ་ནི་མ་ཡིན་ནོ། །བྱང་ཆུབ་ཏུ་སེམས་བསྐྱེད་པ་གསུངས་པ་ནི། བསམ་དང་ཞེས་བྱ་བ་ལ་སོགས་པ་ཡིན་ཏེ། བསམ་དང་རྣམ་པར་སྨིན་པ་དག་གྱུར་པ། །ཞེས་བྱ་
བ་ནི་གཞན་གྱི་དོན་གྱི་མཚན་ཉིད་ཅན་ཡང་དག་པར་རྫོགས་པའི་བྱང་ཆུབ་ཏུ་ཡིད་ཡང་དག་པར་བསྐྱེད་པར་བྱའོ་ཞེས་བྱ་སྟེ། ཐོག་མ་ཐ་མ་མེད་ཞི་བ། །དངོས་དང་དངོས་མེད་མི་ཟད་གཙོ། །སྟོང་དང་སྙིང་རྗེ་མི་ཕྱེད་པ། །བྱང་ཆུབ་སེམས་ཞེས་བྱ་བར་བཤད། །ཅེས་བྱའོ། །
ཇི་ལྟ་བུ་ཞེ་ན། ལྷག་པར་མོས་པས་རྣམ་པར་བརྒྱན་པ་ཡི། །ཞེས་བྱ་བ་སྟེ། འདིས་ལྷག་པར་གྲོལ་བས་ན་ལྷག་པར་མོས་པ་སྟེ། སེམས་ཀྱི་འདོད་པའི་དེ་ཉིད་ནི་རྒྱན་དེ་དེས་རྣམ་པར་བརྒྱན་ཅིང་སྤུད་པ་གང་ཡིན་པའོ། །ཇི་ལྟ་ཞེ་ན། བསམ་པ་དང་རྣམ་པར་སྨིན་པ་དག་པར་
གྱུར་པ་སྟེ། བསམ་པ་རྣམ་པར་དག་པ་ནི་སྨོན་པའི་སེམས་སོ། །རྣམ་པར་སྨིན་པ་དག་པ་ནི་འཇུག་པའི་སེམས་སོ། །དེ་ལ་གཞན་གྱི་དོན་གྱི་ཕྱིར་ཡང་དག་པར་རྫོགས་པའི་བྱང་ཆུབ་འདོད་པ་ནི་སྨོན་པའི་སེམས་སོ། །གང་ནས་བརྩམས་ཏེ། སྡོམ་པ་བླང་བ་སྔོན་དུ་འགྲོ་བས་སྦྱིན་པ་ལ་