།ཞེས་ཇི་སྐད་བཤད་པ་ལྟ་བུའོ། །ཕྱོགས་ཚོགས་ཞེས་བྱ་བ་ལ་སོགས་པ་ལ་ཕྱོགས་བཅུ་ཁྱབ་པའི་སངས་རྒྱས་ཀྱི་ཚོགས་རྣམས་སྙིང་པོའི་འོད་ཟེར་རྣམས་ཀྱིས་ཡང་དག་བསྐུལ་ཞེས་པ་ཡེ་ཤེས་སེམས་དཔའི་ཐུགས་ཀའི་ས་བོན་གྱི་འོད་ཟེར་རྣམས་ཀྱིས་
བསྐུལ་བ་དང་ཡེ་ཤེས་སེམས་དཔའི་ས་བོན་གྱི་འོད་ཟེར་གྱི་ཚོགས་ཀྱིས་སད་པར་བྱས་པའི་ཕྱོགས་བཅུའི་དཀྱིལ་འཁོར་ན་བཞུགས་པའི་དེ་བཞིན་གཤེགས་པའི་ཚོགས་ལས་བྱུང་བའི་འོད་ཟེར་གྱིས་སྒོ་ལས་སྐྱེས་པའི་སྤྱན་ལ་སོགས་པའི་ལྷ་མོའི་ཚོགས་ཕྱག་གི་མཐིལ་ན་བདུད་
རྩི་ལྔའི་ཆུས་ཡོངས་སུ་གང་བའི་བུམ་པ་བསྣམས་པས་དབང་བསྐུར་བ་དང་མི་བསྐྱོད་པས་རྣམ་པར་བརྒྱན་པའི་ཅོད་པན་དུ་གྱུར་ཏོ་ཞེས་བྱ་བའི་དོན་ཏོ། །རང་གི་རིགས་ཀྱི་གཙོ་བོ་ནི་འཇམ་པའི་རྡོ་རྗེའི་རིགས་ཀྱི་བདག་པོ་མི་བསྐྱོད་པ་ཡིན་ཏེ། ཆོས་ཀྱི་དབྱིངས་རྣམ་པར་དག་པའི་
ཡེ་ཤེས་ཀྱི་རང་བཞིན་ཅན་ཡིན་པའི་ཕྱིར་རོ། །སྤྱི་བོར་བདུད་རྩིའི་དཀྱིལ་འཁོར་གྱི་སྟེང་དུ་མི་བསྐྱོད་པ་བསམ་པར་བྱའོ་ཞེས་བྱ་བ་ནི་སློབ་དཔོན་རྣམས་ཀྱི་མན་ངག་ཡིན་ནོ། །དབང་བསྐུར་བས་ནི་སྲེད་པ་རྣམ་པར་དག་པ་བསྟན་པ་ཡིན་ནོ། །འདི་ནི་སྒྲུབ་པ་ཆེན་པོ་སྟེ། འདིའི་
འབྲས་བུ་དབང་ཡིན་ནོ། །དེ་ལྟར་ཐབས་མངོན་པར་འདུས་བྱས་པའི་ཡན་ལག་བཞི་པོ་བསྟན་པ་ཡིན་ནོ་ཞེས་བདག་གི་བླ་མའི་ཞལ་སྔ་ནས་ཀྱིས་བཤད་པ་ཡིན་ནོ། །ཐབས་ཀྱི་བྱེ་བྲག་གིས་ཤེས་རབ་ཁྱད་པར་ཅན་དུ་འགྱུར་བས་ཐབས་བསྒོམས་ནས་ཤེས་རབ་བསྒོམ་པར་བྱའོ། །
འདིར་ལ་ལ་དག་ཡོངས་སུ་རྒོལ་བར་བྱེད་དེ་སྔར། ཕྱག་གཉིས་ཤེས་རབ་དམ་པ་འཁྱུད་པ་དང། །ཞེས་བྱ་བ་འདིས་འདིའི་ཤེས་རབ་བསྟན་ཟིན་ནས། ཇི་ལྟར་ན་ཡང་ཤེས་རབ་བསྒོམ་པར་བྱ་ཞེ་ན། དེ་ནི་ལེགས་པ་མ་ཡིན་ཏེ། ཕྱག་གཉིས་ཤེས་རབ་དམ་པ་འཁྱུད་པ་དང། །ཞེས་
བྱ་བ་བསྟན་པ་འདིའི་བཤད་པ་ནི་འདི་ཡིན་ཏེ། གཞན་དུ་ན་སྔར་ཡན་ལག་ཆ་ཤས་ཡོངས་སུ་རྫོགས་ཟིན་པས་འཇམ་པའི་རྡོ་རྗེ་སྐུ་གསུང་ཐུགས་བྱིན་གྱིས་བརླབས་པ་ཡང་མི་འཐད་པར་འགྱུར་ན། ཇི་ལྟར་བསྟན་པར་བྱ་བའི་ཕྱིར་སྐུ་དང་གསུང་དང་ཐུགས་བྱིན་གྱིས་བརླབས་