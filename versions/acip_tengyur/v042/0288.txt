༄༅། །སྨོས་ཏེ། ཁ་དོག་ལྔ་པའི་འོད་ཟེར་རྩེ་མོ་ལས་དེ་བཞིན་གཤེགས་པ་རྣམས་ངེས་པར་འབྱུང་བ་ཀུན་ནས་འཕྲོ་བ་གང་ཡིན་པ་དེ་ནི་དེ་ཉིད་ཅེས་བྱ་བ་སེམས་ཅན་རྣམས་ཀྱི་འདོད་ཆགས་དང། ཞེ་སྡང་དང། གཏི་མུག་རྣམ་པར་དག་པར་བྱེད་ཅིང། དོན་དམ་པའི་ཆོས་སྟོན་
པར་མཛད་པར་བསམས་ནས། རང་གི་གདོང་བཀྲུ་བ་ལ་སོགས་པ་བྱའོ། །སོགས་པའི་སྒྲས་ནི་དཀྱིལ་འཁོར་དང། མཆོད་རྟེན་གྱི་ལས་དང། དཀོན་མཆོག་གསུམ་ལ་བསྐོར་བ་བྱ་བ་དང། ཕྱིའི་མཆོད་པ་ལ་སོགས་པ་ཐམས་ཅད་བྱའོ་ཞེས་པའོ། །འདི་དག་ཐམས་ཅད་ཀྱང་
སྙིང་རྗེ་ཆེན་པོས་ཡོངས་སུ་གདུང་བའི་བརྩེ་བ་དང་ལྡན་པའི་སེམས་ཀྱིས་འཇུག་པ་ལ་རིགས་ཀྱིས་གཞན་དག་ལ་ནི་མ་ཡིན་ནོ། །ཡང་ན་དེ་ཉིད་དེ། ཕྱིན་ཅི་མ་ལོག་པར་རྟོགས་པ་དང་ལྡན་པར་གྲགས་པ་དེ་ཉིད་ལ་རིགས་ཏེ། གང་གི་ཕྱིར་འདི་ཉིད་ནི་དོན་དམ་པའི་ཤེས་རབ་དང་
ཐབས་ཏེ་དེ་བསྒོམ་པ་ཡིན་ཏེ། དཔལ་དེ་ཁོ་ན་ཉིད་བསྡུས་པ་ལས་དེ་བཞིན་གཤེགས་པ་ཐམས་ཅད་རང་གི་སྙིང་གར་ཟླ་བའི་དཀྱིལ་འཁོར་གྱི་རྣམ་པར་མཐོང་བ་ལགས་སོ་ཞེས་གསུངས་པ་ཡིན་ལ། ཡེ་ཤེས་དེ་ཉིད་འདོད་ཆགས་ལ་སོགས་པའི་དྲི་མའི་ནག་ནོག་མ་ལུས་པ་དང་
བྲལ་བ་ཉིད་ཀྱིས་འོད་འབར་བའི་གཟུགས་ཅན་ཡིན་པའི་ཕྱིར་དང། བསོད་ནམས་དང་ཡེ་ཤེས་ཀྱི་ཚོགས་མ་ལུས་པའི་བདག་ཉིད་ཅན་ཡིན་པའི་ཕྱིར་འགྲོ་བ་མཐའ་དག་ཚིམ་པར་བྱེད་པའི་རང་བཞིན་ཅན་ཡིན་པའི་ཕྱིར་དང། དཔལ་ལྡན་འཇམ་པའི་རྡོ་རྗེ་ལ་སོགས་པའི་སྤྲུལ་པའི་
འོད་ཟེར་རྣམས་ཀྱིས་སེམས་ཅན་གྱི་ཁམས་མ་ལུས་པའི་དགོངས་པའི་དོན་བསྒྲུབ་པར་ནུས་པ་དང་ལྡན་པའི་ཕྱིར་དང། ནམ་མཁའི་ཁམས་ཀྱི་མཐར་ཐུག་པའི་ཕྱོགས་ཀྱི་འཁོར་ལོ་ཁྱབ་པ་ཉིད་ཀྱིས་མངོན་པར་མཐོ་བ་དང། ངེས་པར་ལེགས་པའི་འབྲས་བུ་མ་ལུས་པ་དང་ལྡན་པས་
ཡོངས་སུ་རྫོགས་པའི་ཕྱིར་ཟླ་བའི་དཀྱིལ་འཁོར་གྱི་རྣམ་པ་དང་འདྲ་བས་ཟླ་བའི་དཀྱིལ་འཁོར་ལྟ་བུ་ཞེས་བྱ་བ་འདིས་ནི། དེ་ཉིད་ཅེས་བྱ་བ་གསུངས་པ་ཡིན་ནོ། །ད་ནི་ཏིང་ངེ་འཛིན་ལ་འཇུག་པ་སྟོན་ཏེ། ཙནྡན་བཟང་པོ་ཞེས་བྱ་བ་ལ་སོགས་པ་ལ་བཟང་པོ་ཞེས་བྱ་བ་ནི་ཤྲཱི་ཁཎྜ་ལ་སོགས་