༄༅། །གདུལ་བྱའི་སྐྱེ་བོ་རྣམས་ཇི་ལྟ་བ་བཞིན་དུ་ཡིད་མགུ་བར་བྱས་པ་ནི་དགོས་པའོ། །ཐོས་པ་དང། བསམ་པ་དང། བསྒོམ་པའི་རིམ་གྱིས་དཔལ་ཀུན་དུ་བཟང་པོའི་གོ་འཕང་ཐོབ་པ་ནི་དགོས་པའི་ཡང་དགོས་པ་ཡིན་ཏེ། འདི་དག་ཐམས་ཅད་ནི་ཚིགས་
སུ་བཅད་པ་དང་པོས་སྟོན་པ་ཡིན་ནོ། །འདི་དག་ཉིད་ནི་སློབ་དཔོན་སངས་རྒྱས་ཡེ་ཤེས་ཀྱི་ཞལ་སྔ་ནས་ཀྱིས་ཕྱག་རྒྱ་ཆེན་པོ་དང་གཉིས་སུ་མེད་པའི་སྦྱོར་བ་ཡང་དག་པར་ཐུགས་སུ་ཆུད་ཟིན་ཀྱང་སེམས་ཅན་མ་ལུས་པའི་དོན་མཛད་པར་བཞེད་པས་ཀུན་དུ་བཟང་པོ་ཞས་བྱ་བ་སྒྲུབ་པའི་
ཐབས་ཀྱི་རབ་ཏུ་བྱེད་པ་རྩོམ་པ་ན། རང་གི་འདོད་པའི་ལྷ་ལ་ཕྱག་འཚལ་བ་སྔོན་དུ་འགྲོ་བ་གསུངས་པ་ནི། དཔལ་ལྡན་ཞེས་བྱ་བ་ལ་སོགས་པ་ཡིན་ཏེ། དཔལ་ནི་བསོད་ནམས་དང་ཡེ་ཤེས་ཀྱི་ཚོགས་ཀྱི་མཚན་ཉིད་ཅན་ནོ། །དེ་གང་ལ་མངའ་བ་དེ་ནི་དཔལ་ལྡན་ནོ། །ཡང་
ན་དཔལ་ནི་རྣམ་པ་གཉིས་ཏེ། ལྷན་ཅིག་སྐྱེས་པ་དང། སྟོབས་ཀྱིས་སྐྱེས་པའོ། །དེ་ལ་ལྷན་ཅིག་སྐྱེས་པ་ནི་གང་རང་བཞིན་གྱིས་འོད་གསལ་བའི་སེམས་སོ། །སྟོབས་ཀྱིས་སྐྱེས་པ་ནི་བསྒོམ་པའི་སྟོབས་ཀྱིས་ཀུན་དུ་བཟང་པོ་མངོན་དུ་བྱས་པའོ། །དེ་དག་དང་རྣམ་པར་ལྡང་བའི་
གཟི་བརྗིད་མངའ་བས་མཛེས་པའི་འཇམ་དཔལ་གང་ཡིན་པ་དེ་ལ་མངོན་པར་ཕྱག་བྱ་སྟེ། དེ་མཆོད་པའི་ཕྱིར་ཆོ་ག་ཞེས་བྱ་བ་བསྒོམ་པའི་རིམ་པ་བཤད་པར་བྱའོ་ཞེས་བྱ་བར་སྦྱར་རོ། །གང་གཟི་བརྗིད་གཉིས་པོ་དེ་དག་ཉིད་གསལ་བར་བཤད་པ་ནི། མི་ཤེས་ཀུན་སྦངས་ཞེས་
བྱ་བ་ཡིན་ཏེ། གང་ལས་མི་ཤེས་པ་ཞེས་བྱ་བ་མ་རིག་པའི་མཚན་ཉིད་ཅན་ཀུན་ཏེ། མ་ལུས་པ་སྤངས་ཤིང་དོར་བ་གང་ཡིན་པ་དེ་ལ་དེ་སྐད་ཅེས་བྱའོ། །འདིས་ནི་སེམས་རང་བཞིན་གྱིས་འོད་གསལ་བ་ལས་བྱུང་བའི་ཕྱིར། གཟི་བརྗིད་རང་བཞིན་གྱིས་རྣམ་པར་བྱང་བ་ཉིད་ཡིན་
པར་བདེ་སྤྲོད་ཅིང་ཉིད་ཀྱི་དོན་ཕུན་ཚོགས་པ་མཚང་བ་མེད་པར་སྟོན་ཏོ། །དཔག་མེད་རིགས་ཀྱི་ཞེས་བྱ་བ་ལ་དཔག་ཏུ་མེད་པ་ཡང་ཡིན་ལ། རིགས་ཀྱི་སྤྲུལ་པ་ཡང་ཡིན་ཞིང། རིགས་ཀྱང་ཡིན་ལ་སྤྲུལ་པ་ཡང་ཡིན་པས་ན་དཔག་མེད་རིགས་ཀྱི་སྤྲུལ་པ་ཞེས་བྱ་སྟེ། དེ་རྣམས་