མཐོང་བ་ཉིད་ལས་ནི་འཁོར་བར་རྣམ་པར་བཞག་ལ་དག་པ་འང་ཕྱིན་ཅི་ལོག་དེ་མེད་པའི་རང་གི་ངོ་བོ་ཙམ་གྱིས་བདག་དང་བདག་གི་རྣམ་པར་རྟོག་པ་སྤངས་པས་ནི་མྱ་ངན་ལས་འདའ་བ་ཡིན་ཏེ་
རྣམ་པར་རྟོག་པ་མ་གཏོགས་པར། །འཁོར་བ་ཞེས་བྱ་འགའ་མ་མཆིས། །དེ་བས་རྣམ་རྟོག་རྣམ་བསལ་བས། །ཁྱེད་ནི་རྟག་ཏུ་མྱ་ངན་འདས། །ཞེས་ཇི་སྐད་བཤད་པ་ལྟ་བུའོ། །དེ་བས་ན་བདག་དང་བདག་གིར་ལྟ་བ་ལས་ལྡོག་པར་དོར་བ་དང་བླང་བར་བྱ་བའི་དངོས་པོ་དང་བྲལ་
བས་འཁོར་བའི་གཉེན་པོར་གྱུར་པ་ནི་མྱ་ངན་ལས་འདས་པ་ཞེས་བྱའོ། །དེ་ལྟར་ན་ནི་འཁོར་བ་མེད་པས་མྱ་ངན་ལས་འདས་པ་ཡིན་པས་དངོས་པོར་མེད་དོ་ཞེས་རྟོགས་པས་དེའི་ཕྱིར་ཞི་བ་དང་ནི་ཞེས་བྱ་བ་ལ་སོགས་པ་སྨོས་ཏེ། བཅོམ་ལྡན་འདས་ཀྱིས་འཁོར་བ་ལ་སྐྱོ་བ་བསྐྱེད་པར་བྱ་
བའི་ཕྱིར་མྱ་ངན་ལས་འདའ་པ་སྟོན་པར་མཛད་པ་ཡིན་གྱི། འཁོར་བ་དང་མྱ་ངན་ལས་འདས་པ་གཉིས་ལ་ནི་དབྱེ་བ་གང་ཡང་མེད་དོ། །དེ་ཡང་ཆོས་ཉིད་ཀྱིས་ནི་ཞེས་པ་དོན་དམ་པའི་ངོ་བོ་ཉིད་དུ་ཡིན་གྱི་ཀུན་རྫོབ་ཏུ་ནི་མ་ཡིན་ཏེ། གཞན་དུ་ན་ཆད་པ་ཉིད་དུ་འགྱུར་རོ། །དེ་ཡང་སློབ་
དཔོན་ཀླུ་སྒྲུབ་ཀྱི་ཞལ་སྔ་ནས་ཀྱིས། མྱ་ངན་འདས་པ་དངོས་མེད་མིན། །ཞེས་བྱ་བ་དང། དེ་བཞིན་དུ། གལ་ཏེ་མྱ་ངན་འདས་དངོས་ན། །མྱ་ངན་འདས་པ་འདུས་བྱས་འགྱུར། །དངོས་པོ་འདུས་བྱས་མ་ཡིན་པ། །འགའ་ཡང་ཇི་ལྟར་ཡོད་མ་ཡིན། །ཞེས་ཇི་སྐད་བཤད་པ་ལྟ་
བུའོ། །འདི་ཉིད་དུ་འཐད་པ་བསྒྲུབ་པ་བསྟན་པའི་ཕྱིར་གང་ཕྱིར་གཟུང་བ་ཞེས་བྱ་བ་ལ་སོགས་པ་སྨོས་ཏེ། གང་གི་ཕྱིར་དོན་དམ་པར་གཟུང་བ་དང་འཛིན་པའི་ངོ་བོ་ཉིད་དང་ཕྲལ་བ་ཡིན་པར་འཁོར་བ་དང་མྱ་ངན་ལས་འདས་པ་དག་ཐམས་ཅད་དུ་ལུང་དང་རིགས་པ་དག་གིས་རྟག་ཏུ་གྲུབ་པ་
དེའི་ཚེ། ཐམས་ཅད་ཀྱང་ཅི་ཡང་ཡོད་པ་མ་ཡིན་གྱི། ཀུན་རྫོབ་ཏུ་ནི་ཡང་དངོས་པོ་དེ་དག་སོ་སོར་སྣང་བའི་རང་བཞིན་གྱིས་ཀུན་དུ་རྟོག་པ་ལས་གུད་ན་མེད་དེ་སོ་སོར་སྣང་བའི་དངོས་པོ་རྣམས་མེད་པ་ཉིད་དུ་སེམས་དང་ལྡན་པ་སུ་ཞིག་འགོག་པར་བྱེད། འོན་ཀྱང་རྣམ་པར་དཔྱད་ན་ཡོད་