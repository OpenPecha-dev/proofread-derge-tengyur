།སངས་རྒྱས་ཡེ་ཤེས་ཞལ་སྔ་ཡི། །འཇམ་པའི་རྡོ་རྗེ་བསྒོམ་པའི་རིམ། །རྣམ་པར་བཀྲོལ་བས་བདག་གིས་ནི། །དགེ་བ་དྲི་མེད་གང་ཐོབ་པ། །དེས་འདིར་རྟག་ཏུ་སེམས་ཅན་ཀུན། །འཇམ་པའི་རྡོ་རྗེའི་བཀའ་
དྲིན་གྱིས། །ཤེས་རབ་ཐབས་བདག་ཡིད་ཀྱིས་ནི། །འཇམ་པའི་རྡོ་རྗེ་དང་མཉམ་ཤོག་དཔལ་ལྡན་ཡོན་ཏན་འབྱུང་གནས་བཟང། །འཕགས་པའི་སློབ་མ་བཙུན་པ་ནི། །དཔལ་འབྲས་རྡོ་རྗེ་ཞེས་བྱ་བས། །འགྲེལ་པ་རབ་ཏུ་གསལ་བ་བྱས། །ཀུན་དུ་བཟང་པོའི་སྒྲུབ་པའི་
ཐབས་ཀྱི་འགྲེལ་པ་བྱང་ཕྱོགས་ཀྱི་དགེ་སློང་ཡོན་ཏན་འབྱུང་གནས་བཟང་པོའི་སློབ་མ་ཤྲཱི་ཕ་ལ་བཛྲ་མཛད་པ་རྫོགས་སོ། ། ། །རྒྱ་གར་གྱི་མཁན་པོ་བའི་རྱ་བྷ་དྲ་དང། བི་བྷ་ཀ་ར་དང། སྒྲ་བསྒྱུར་བའི་ལོ་ཙཱ་བ་དགེ་སློང་རིན་ཆེན་བཟང་པོས་བསྒྱུར་ཅིང་ཞུས་
པའོ་  །རྒྱ་གར་སྐད་དུ། ཤྲཱི་ས་མནྟ་བྷ་དྲ་སཱ་དྷ་ན་བྲྀཏྟི། བོད་སྐད་དུ། དཔལ་ཀུན་དུ་བཟང་པོའི་སྒྲུབ་པའི་ཐབས་ཀྱི་འགྲེལ་པ། བཅོམ་ལྡན་འདས་འཇམ་པའི་རྡོ་རྗེ་ལ་ཕྱག་འཚལ་ལོ། །སློབ་དཔོན་རྗེ་བཙུན་སངས་རྒྱས་ཡེ་ཤེས་ཀྱིས་དམ་
པ་རྣམས་ཀྱི་སྤྱོད་པ་རྗེས་སུ་བསྒྲུབ་པའི་ཕྱིར་དང་པོར་བཅོམ་ལྡན་འདས་འཇམ་པའི་རྡོ་རྗེ་ལ་ཕྱག་འཚལ་བ་རྩོམ་པར་བྱེད་པ་ཡིན་ལ། དེའི་དགོས་པ་ཡང་འདི་ཡིན་ཏེ། བསོད་ནམས་མངོན་པར་འཕེལ་བ་དང། བགེགས་ཉེ་བར་ཞི་བ་དང། འཆད་པ་པོ་དང། ཉན་པ་
པོ་དག་གི་བཤད་པ་དང། ཐོས་པ་ཕུན་སུམ་ཚོགས་པར་འགྱུར་བའོ། །ཕྱག་འཚལ་བ་དེ་ཡང་ཡོན་ཏན་དམ་པ་གསལ་བར་བརྗོད་པའི་སྒོ་ནས་ལུས་དང་ངག་དང་ཡིད་ཀྱིས་ཕྱག་བྱ་བའི་ཚུལ་ཡིན་པར་བལྟ་བར་བྱའོ། །དེ་ལ་ཡང་དག་པའི་ཡོན་ཏན་བརྗོད་པ་ནི་བདག་གི་
དོན་ཕུན་སུམ་ཚོགས་པའི་རྒྱུ་དང་བདག་གི་དོན་ཕུན་སུམ་ཚོགས་པ་ཉིད་དང། གཞན་གྱི་དོན་ཕུན་སུམ་ཚོགས་པའི་རྒྱུ་དང། གཞན་གྱི་དོན་ཕུན་སུམ་ཚོགས་པ་ཉིད་ཡིན་པར་བལྟ་བར་བྱའོ། །དེ་ལ་དཔལ་ལྡན་ཞེས་བྱ་བ་ལ་སོགས་པ་འདི་ནི་བཅོམ་ལྡན་འདས་འཇམ་པའི་རྡོ་རྗེ་ལ་ཕྱག་འཚལ་བ་ཡིན་ཏེ། འདིར་