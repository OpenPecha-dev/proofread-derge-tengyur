།མངོན་པར་རྟོགས་པའི་རིམ་པ་རྫོགས་སོ།།  ༄༅། །དབྱུ་གུ་དྲུག་ཅུ་རྩ་བཞིའི་བཤད་པ་བཞུགས། ། །དབྱུ་གུ་དྲུག་ཅུ་རྩ་བཞིའི་མཚན་ཉིད་ནི་ཉི་མ་ཕྱེད་ཀྱི་དབུགས་ཀྱི་གྲངས་ལྔ་སྟོང་དང་བཞི་བརྒྱའོ། །དེ་ལྟར་གྲངས་
བགྲངས་པས་ཉིན་དང་མཚན་མོ་སྟོང་ཕྲག་ཉི་ཤུ་རྩ་གཅིག་དང་ལྷག་པ་བརྒྱ་སྟེ། ཇི་ལྟར་གྲངས་ཀྱིས་བགྲངས་པ་ཤེས་པར་བྱའོ། །ཆུ་ཚོད་གཅིག་ལ་དབུགས་སུམ་བརྒྱ་དང་དྲུག་ཅུའོ། །དབྱི་གུ་དྲུག་ཅུ་རྩ་བཞིའི་མཚན་ཉིད་བརྗོད་དོ། །ཆུ་ཚོད་ནི་ཉིན་མོ་དང་མཚན་མོ་བཅུ་དྲུག་དང། དེ་ཉིད་ཀྱི་འཕེལ་
བ་དང་འགྲིབ་པ་བཞི་སྟེ། དེ་ལྟར་དྲུག་ཅུ་རྩ་བཞི་བླང་བར་བྱའོ་ཟེར། ཟངས་སྲང་བཅུ་གཉིས་ལས་བརྡུངས་པ་རྒྱར་སོར་བཅུ་གཉིས་ཁ་དང་དཔངས་སུ་སོར་བརྒྱད་པ་ལ། གསེར་མན་ཆ་གསུམ་ལས་བརྡུངས་པའི་མགོ་མཇུག་མཉམ་པ་སོར་དྲུག་པས་ཕུག་པའི་བུག་པ་ཅན་ཆུའི་ཁ་རུ་
གཞག་པའི་བུ་ག་ནས་བྱུང་བའི་ཆུས་ཁེངས་ནས་གཏིང་དུ་ནུབ་པ་ཆུ་ཚོད་དོ། །དབྱུ་གུ་ཡང་དེ་དང་འདྲའོ། །རྒྱ་གར་གྱི་མཁན་པོ་རཏྣ་བཛྲ་དང། དགེ་སློང་ཤཱཀྱ་ཡེ་ཤེས་ཀྱིས་བསྒྱུར་བའོ། །  ༄༅། །ཀྱེ་རྡོ་རྗེའི་དེ་ཁོ་ན་ཉིད་རྣམ་པར་ཕྱེ་བ་བཞུགས། ། །ཀྱེའི་རྡོ་རྗེའི་དེ་ཁོ་ན་ཉིད་རྣམ་པར་ཕྱེ་བ་
ལས་གསུངས་པ། དེ་བཞིན་སྟོང་པ་བཅུ་དྲུག་ནི། །བཅུ་དྲུག་ཕྱག་ཏུ་རབ་ཏུ་གྲགས། །གླང་པོ་གཏི་མུག་ཆོས་ཡིན་པས། །གླང་པོ་རྣམ་པར་སྣང་མཛད་བརྗོད། །ཞེ་སྡང་ཆོས་ནི་རྟ་ཡིན་པས། །རྟ་ནི་མི་བསྐྱོད་པར་རབ་བརྗོད། །བོང་བུ་ང་རྒྱལ་ཆོས་ཡིན་པས། །བོང་བུ་རིན་ཆེན་
འབྱུང་གནས་བརྗོད། །བ་གླང་འདོད་ཆགས་ཆོས་ཡིན་པས། །བ་གླང་པདྨ་སྐྱེས་པར་བརྗོད། །རྔ་མོ་ཕྲག་དོག་ཆོས་ཡིན་པས། །རྔ་མོ་དོན་ཡོད་གྲུབ་པ་ཉིད། །ལས་དང་ཉོན་མོངས་སྡུག་བསྔལ་ལ། །མི་དང་ཤ་ར་བྷ་བྱི་ལ། །སྟོང་པ་བརྒྱད་དུ་ཡང་དག་འབྱུང། །ཐོད་པ་བརྒྱད་དུ་
ཡང་དག་གནས། ཀྱེའི་རྡོ་རྗེ་དེ་ཁོ་ན་ཉིད་རྣམ་པར་ཕྱེ་བ་ལས་གསུངས་པ། རྡོ་རྗེ་གསུམ་ངོས་མི་ཕྱེད་ཕྱིར། །དེ་ནི་མི་ཕྱེད་མར་རབ་གྲགས། །སྐྲ་ཡི་རྩེ་སོགས་རབ་དབྱེ་བས། །དེ་ཉིད་ཀྱང་ནི་ཕྲ་བར་སྐྱེ། །མོ་གཤམ་བུ་ཡི་ངོ་བོའི་ཕྱིར། །དེ་ཉིད་ཀྱང་ནི་གཟུགས་ཞེས་