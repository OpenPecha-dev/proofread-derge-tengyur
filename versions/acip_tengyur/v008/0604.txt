།དེ་དག་ཉིད་བོ་ལ་ཀོ་ལཱ་ཨི་རེ། ཀཀྐོ་ལཱ་མུམྨུ་ཎི་ཞེས་བྱ་བ་ཡང་དེ་དག་ཉིད་རོ་མཉམ་པར་འགྱུར་བ་ཡང་ཀུན་འདར་མར་འགྱུར་བ་སྟེ། བོ་ལཱ་ཀོ་ལཱ་ཨི་རེཾ་ཀཀྐོ་ལ་མུམྨུ་ཎི་མར་ལ་མར་ཇི་ལྟ་བའོ། །གང་ཡང་ཀུན་འདར་མར་ལོངས་
སྤྱོད་རྫོགས་པ་དང། སྤྲུལ་པའི་སྐུ་ཅན་མ་དེ་ཡང་བཅོམ་པ་དང། ཕྱིན་པ་གང་གིས་དགའ་བྲལ་གྱི་མཐའ་དེས་དགའ་བྲལ་གྱི་དང་པོ་དེས་བདག་མེད་པ་དེ་ཡང་ཕྱག་རྒྱ་ཆེན་པོར་ངེས་ཏེ། ཕྱག་རྒྱ་ཆེན་པོའི་བོ་ལཱ་ཀོ་ཨི་རེ་ཀཀྐོ་ལཱ་མུམྨུ་ཎི་ཞེས་ཟེར་རོ། །རང་བཞིན་གྱི་ཐབས་
དང་ཤེས་རབ་ཀྱི་བདག་ཉིད་ཅན་ཞེས་བྱ་བའི་དོན་ཏོ། །དེ་དང་ལྷན་ཅིག་རྟག་ཏུ་ཀུན་དུ་དེའི་རང་བཞིན་ཡང་དང་ཡང་དུ་བསམས་ནས། གང་གིས་འདི་མྱུར་དུ་ངེས་པར་འགྱུར་བ་དང། རྒྱལ་བའི་ཚོགས་ཀྱི་གཙོ་བོར་འགྱུར་བ་དང། རང་རིག་པར་བྱ་བ་དང། རང་རིག་པ་
པོ་དང། རང་རིག་པ་ངག་གི་ལམ་གྱི་སྤྱོད་ཡུལ་ལས་འདས་པ་དེའི་རང་བཞིན་གྱིས་ཡེ་ཤེས་ཀྱི་ཀུན་གྱི་དེ་ཁོ་ན་ཤེས་པར་འགྱུར་རོ། །ཡང་ན་ཀཀྐོ་ལཱ་མུམྨུ་ཎི་ལྟེ་བར་གནས་པ་དང། བོ་ལཱ་ཀོ་ལཱ་ཨི་རེ་ནོར་བུའི་རྩེ་མོར་འདོད་ཆགས་དང། འདོད་ཆགས་མེད་པ་རྣམ་
པར་སྤངས་པ་བྱང་ཆུབ་ཀྱི་སེམས་བདེ་བ་ཆེན་པོ་ཟླ་བ་དང་ཉི་མ་དང་བྲལ་བ་བདག་མེད་པ་རྡོ་རྗེའི་གནས་མཆོག་མཚུངས་པ་མེད་པ་བདེ་བའི་དགའ་བ་མེད་པ་ནི་ཀཀྐོ་ལ་མུམྨུ་ཎི་བོ་ལཱ་ཨི་རེཾ། འདོད་ཆགས་དང་འདོད་ཆགས་དང་བྲལ་བར་རོ་མཉམ་པར་འགྱུར་བའོ། །
དེ་བཞིན་དུ་ཡང་གསུངས་པ། གང་ཕྱིར་ཐབས་ནི་འགྱུར་བ་ཉིད། །འཇིགས་པ་ཤེས་རབ་སྲིད་མཐར་བྱེད། །དེས་ན་རབ་འཇིགས་ཡོད་མ་ཡིན། །དེ་ཉིད་ལ་ནི་ཆགས་པ་མེད། །ལ་ལ་འཇིག་པས་འཇིག་པར་འགྱུར། །འཇིག་པའི་དངོས་མེད་ཟད་མེད་ཅེའོ། །འདི་དག་
ཐམས་ཅད་མེད་པས་དེ་མེད་པར་འགྱུར་བ་དང། དེ་མེད་པས་ཐམས་ཅད་མེད་པར་འགྱུར་རོ། །དེ་བཞིན་དུ་ཡང་ཇི་ལྟར་གཙོ་བོ་དེ་ནི་ཇི་ལྟར་སེམས་ཀྱི་རྡོ་རྗེ་ཕྱི་རོལ་དུ་གྱུར་པ་དབང་པོའི་དོན་གྱི་རང་བཞིན་གཟུགས་ལ་སོགས་པ་སོ་སོར་སྣང་བས་སེམས་ཉིད་ཀྱི་ཕྱི་རོལ་དུ་སྣང་