།ཤར་བ་མ་ཡིན་ནུབ་མ་ཡིན། །སྐྱེ་མཆེད་ཆ་ཉིད་རྟག་ཏུ་ཤར། །ཡང་དག་དྲི་མེད་རྣམ་པའི་འོད། །སྐྱེ་དང་འཇིག་པའི་རྒྱུ་ཡིན་ཏེ། །དུས་དང་གནས་སྐབས་གྲོལ་བའོ། །ཞེས་གསུངས་པ་དང། ཡང། རང་རིག་པ་ཡི་ཡེ་ཤེས་འོད། །
ཚིག་གི་ལམ་གྱིས་བརྗོད་དུ་མེད། །བྱིན་བརླབས་པ་ཡི་རིམ་པ་དེ། །ཀུན་མཁྱེན་ཡེ་ཤེས་ངོ་བོ་ཉིད། །ཅེས་གསུངས་པ་དང། ཡང། གཉིས་མེད་བརྗོད་དུ་མེད་པ་ཉིད། །རྡོ་རྗེ་སེམས་དཔའ་རྡོ་རྗེའི་དཔལ། །བྱང་ཆུབ་སེམས་མཆོག་དམ་པ་ཉིད། །རྫོགས་སངས་རྒྱས་ཀྱི་བྱང་ཆུབ་
ཉིད༑ །དེ་ཉིད་ཤེས་རབ་ཕ་རོལ་ཕྱིན། །ཕ་རོལ་ཕྱིན་པ་ཀུན་གྱི་དངོས། །དེ་ཉིད་རིག་པ་གཉིས་སུ་མེད། །དེ་ཉིད་མཉམ་ཉིད་འདིར་བརྗོད་དེ། །སངས་རྒྱས་དུན་གྱི་མཆོག་སྒོམ་པ། །ཞེས་གསུངས་སོ། །དེ་བཞིན་དུ་རྒྱུད་ལ་སོགས་པ་ཐམས་ཅད་ནས་འབྲས་བུའི་དོན་འདི་ཉིད་གསལ་བར་
བསྟན་པ་ཡིན་ནོ། །དེ་ཁོ་ན་ཉིད་དམ་པ་འདི་མ་རྟོགས་པར་རང་གཞན་གྱིས་མི་གྲུབ་པར་བསྟན་པ་ནི་རྟག་ཏུ་ཤར་བ་ལས་གཞན་ཅི་ཞེས་བྱ་བ་ལ་སོགས་པའོ། །ལྷ་མོས་གསོལ་པ། །རྒྱུད་འདི་གསང་བ་ཆེན་པོ་ནི། །ཞེས་བྱ་བ་ལ་སོགས་པ་ནི་དོན་གྱིས་བཅོམ་ལྡན་འདས་རྡོ་རྗེ་འཛིན་པ་
སྐུ་གསུམ་དང་བྲལ་བར་བྱ་བ་མྱ་ངན་ལས་འདས་ནས་མི་གསུང་བའི་དུས་ནི་སེམས་ཅན་ལས་དང་སྐལ་བར་ལྡན་པ་རྣམས་ལ་བཤད་པ་ཅི་སུ་ཞིག་ཅེས་པ་ནི་གང་ཞིག་ལགས་ཞེས་བྱ་བའི་དོན་ཏོ། །དེའི་དོན་གྱི་ལན་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ
་མ་འོངས་དུས་ན་བྱང་ཕྱོགས་སུ། །ཞེས་བྱ་བ་ལ་སོགས་པ་ནི་གོ་སླའོ། །དེ་ཁོ་ན་ཉིད་ཀྱི་བདུད་རྩིའི་རྒྱ་མཚོའི་སྙིང་པོ་རབ་མཆོག་རྒྱལ་གྱུར་ཅིག་ཅེས་བྱ་བ་ལ་སོགས་པ་ལ། བཅོམ་ལྡན་འདས་ཉིད་ལ་བསྟོད་པ་སྟེ། སྐུ་གསུམ་གྱི་རང་བཞིན་ནི་རྡོ་རྗེ་འཆང་ཆེན་པོའི་ཁམས་
གསུམ་གྱི་སེམས་ཅན་ཐམས་ཅད་ལ་ཁྱབ་པར་གནས་པ་དང། བསྐྱེད་པའི་རིམ་པ་ལ་སོགས་པའི་དོན་གྱིས། རྒྱུད་ཀྱི་རིམ་པར་ཞུགས་པ་དང། འབྲས་བུའི་ངོ་བོ་སངས་རྒྱས་དེ་བཞིན་གཤེགས་པ་ཐམས་ཅད་ལ་བཞུགས་པའི་ཚུལ་གྱིས་དང། དེ་རྣམས་ཀུན་གྱི་རང་