འགྲོ་བ་ན་ཅི་ནས་ཀྱང་བདག་གླང་པོ་ཆེ་འཁྲུལ་པ་དང་འཕྲད་པར་མི་འགྱུར་བ་དང། ཤིང་རྟ་དང་འཁྲུལ་པ་མ་ཡིན་པ་དང། རྟ་དུམ་རྒོད་དང་མ་ཡིན་པ་དང། བ་བརྡུང་ཀུས་མ་དང་མ་ཡིན་པ་དང། ཁྱི་ཟ་བ་དང་མ་ཡིན་པ་དང། ཚེར་ཐགས་སྟུག་པོས་མི་
བཤུད་པ་དང། ངམ་གྲོག་དང། གཅོང་རོང་དང། གཡང་སར་ཡང་གཡང་དུ་མི་ལྟུང་བ་དང། ལྗན་ལྗིན་གྱི་ནང་དུ་མི་སོང་བ་དང། མི་གཙང་བའི་ཁུང་དུ་མི་སོང་བ་དང། ཟླ་བ་ལྟར་ཁྱིམ་རྣམས་སུ་འགྲོ་བར་བྱ་ཞིང་ངོ་ཚ་དང་ལྡན་པ་དང། སྤྱི་རྟོལ་མེད་པ་དང། ལུས་དབེན་པ་དང་
སེམས་དབེན་པ་དང། རྙེད་པ་འདོད་པ་མ་ཡིན་པ་དང། བཀུར་སྟི་འདོད་པ་མ་ཡིན་པ་དང། ཇི་ལྟར་རང་གིས་ཐོབ་ན་དགའ་ཞིང་ཡིད་བདེ་བར་འགྱུར་བ་དེ་བཞིན་དུ་གཞན་གྱིས་ཐོབ་ན་ཡང་དགའ་ཞིང་ཡིད་བདེ་བར་འགྱུར་བ་དང། བདག་ལ་མི་བསྟོད་པ་དང། གཞན་ལ་མི་སྨོད་པ་དང་
སྙིང་རྗེའི་སེམས་དང་ལྡན་པ་དང། སྙིང་བརྩེ་བའི་སེམས་དང་ལྡན་པ་དེ་ལྟར་འགྲོ་བར་བྱ་ཞིང། རབ་ཏུ་བྱུང་བས་གཞན་གྱི་ཁྱིམ་དག་ཏུ་བདག་ལ་གཞན་གྱིས་སྟེར་བར་འགྱུར་གྱི། མི་སྟེར་བར་མི་འགྱུར་བ་དང། རྒྱས་པར་སྔ་མ་བཞིན་དུ་མྱུར་བ་ཡིན་གྱི། འགྱངས་ཏེ་མ་ཡིན་པའི་བར་དེ་ལྟ་
བུ་ལྟ་ག་ལ་རྙེད་སྙམ་པ་དང། སོང་ནས་ཀྱང་བདག་གིས་བླང་བའི་ཚོད་རན་པར་བྱ་ཞིང། རྙེད་པའི་ཕྱིར་མ་ཡིན་པ་དང། ཚུལ་འཆོས་པར་མི་བྱ་ཞིང་ཁ་གསག་དང། གཞོག་སློངས་དང། ཐོབ་ཀྱིས་འཇལ་བ་དང། རྙེད་པས་རྙེད་པར་བྱེད་འདོད་པར་མི་བྱ་བ་དང། རྙེད་པ་དེ་ཡང་ཆགས་
པ་མེད་པ་དང། ཞེན་པ་མེད་པ་དང། འཆུམས་པ་མེད་པ་དང། མདུད་པ་བོར་བ་མེད་པ་དང། བརྒྱལ་བ་མེད་པ་དང། ལྷག་པར་ཆགས་པ་མེད་པ་དང། ལྷག་པར་ཆགས་པར་གྱུར་པ་མེད་པས་ཡོངས་སུ་ལོངས་སྤྱད་པར་བྱའོ་སྙམ་པ། དེ་ལྟ་བུའི་སེམས་ཀྱིས་ཀྱང་འགྲོ་
བར་བྱའོ་སྙམ་པ་དང། དེར་འགྲོ་བ་དང། ལྡོག་པའི་ཚེ་གཟུགས་གང་དག་བལྟ་བར་བྱ་བ་དེ་དག་ལས་ཀྱང། ཁ་ཅིག་ལ་ནི་བལྟ་བར་བྱ། ཁ་ཅིག་ལ་ནི་བལྟ་བར་མི་བྱའོ། །དེ་ལ་གང་དག་ལ་བལྟ་བར་མི་བྱ་བ་དེ་དག་ལ་ནི་དབང་པོ་ལེགས་པར་བསྡམས་ཏེ། མིག་གིས་མི་