སླ་དང། །སྦྱངས་དང་མཛེས་དང་དྲོད་རིག་དང། །སྐྱེས་བུ་
དམ་ཆོས་མཁས་རྟགས་དང། །བཟོད་དང་དེས་དང་གྱ་ནོམ་ཡིན། །སྡོམ་ནི། བདག་དང་གཞན་གྱི་འབྱོར་པ་དང། །མདུན་དང་ཚུལ་ཁྲིམས་དབང་པོ་དང། །དེ་བཞིན་ཟས་དང་མི་ཉལ་དང། །ཤེས་བཞིན་དུ་ནི་སྤྱོད་པ་དང། །དེ་བཞིན་དགེ་བའི་བཤེས་གཉེན་དང། །དམ་ཆོས་
ཉན་དང་སེམས་པ་དང། །བར་ཆད་མེད་དང་གཏོང་བ་དང། །དགེ་སྦྱོང་རྒྱན་ནི་ཐ་མ་ཡིན། །བསྡུས་པའི་སྡོམ་ནི། །འཇིག་རྟེན་པ་ཡི་ཆགས་བྲལ་དང། །དེ་བཞིན་འཇིག་རྟེན་འདས་པ་དང། །དེ་དག་ཉིད་ཚོགས་ངེས་འབྱུང་བའི། །ས་ཡི་མིང་དུ་བྱས་པ་ཡིན། །རྣལ་འབྱོར་སྤྱོད་པའི་
ས་ཉན་ཐོས་ཀྱི་སར་གཏོགས་པ་ལས། རྣལ་འབྱོར་གྱི་གནས་དང་པོ་རྫོགས་སོ།། །།བམ་པོ་བདུན་པ། །འཇིག་རྟེན་པ་ཡི་ཆགས་བྲལ་དང། །དེ་བཞིན་འཇིག་རྟེན་འདས་པ་དང། །དེ་དག་ཉིད་ཚོགས་ངེས་འབྱུང་བའི། །ས་ཡི་མིང་དུ་བྱས་པ་ཡིན། །ཞེས་ངེས་པར་འབྱུང་བའི་ས་ཇི་
སྐད་བསྟན་ཅིང། ཇི་སྐད་ཡོངས་སུ་བསྒྲགས་པ་དེ་ལ། གང་དག་ངེས་པར་འབྱུང་བའི་གང་ཟག་རྣམས་ནི་དུ། གང་ཟག་རྣམས་ཀྱི་རྣམ་པར་གཞག་པ་ནི་ཇི་ལྟ་བུ་ཡིན། །དམིགས་པ་ནི་གང། གདམས་ངག་ནི་གང། བསླབ་པ་ནི་གང། བསླབ་པ་དང་རྗེས་སུ་མཐུན་པའི་ཆོས་རྣམས་ནི་གང་
རྣལ་འབྱོར་ཉམས་པ་ནི་གང། རྣལ་འབྱོར་རྣམས་ནི་གང། ཡིད་ལ་བྱེད་པ་ནི་གང། རྣལ་འབྱོར་གྱི་རྣལ་འབྱོར་དུ་བྱ་བ་དག་ནི་གང། རྣལ་འབྱོར་སྤྱོད་པ་རྣམས་ནི་གང། རྣལ་འབྱོར་བསྒོམ་པ་ནི་གང། བསྒོམས་པའི་འབྲས་བུ་ནི་གང། གང་ཟག་གི་རྣམས་གྲངས་དག་ནི་དུ། བདུད་དག་ནི་དུ་
བདུད་ཀྱི་ལས་དག་ནི་དུ། རྩོམ་པ་འབྲས་བུ་ཡོད་པ་ནི་ཇི་ལྟ་བུ་ཡིན་ཞེ་ན། སྨྲས་པ། དེ་ལ་གང་ཟག་ནི་ཉི་ཤུ་རྩ་བརྒྱད་ཡོད་དེ། ཉི་ཤུ་རྩ་བརྒྱད་གང་ཞེ་ན། འདི་ལྟ་སྟེ། དབང་པོ་རྟུལ་པོ་དང། དབང་པོ་རྣོན་པོ་དང། འདོད་ཆགས་ཤས་ཆེ་བ་དང། ཞེ་སྡང་ཤས་ཆེ་བ་དང། གཏི་