སྨྲེ་སྔགས་འདོན་པ་སྐྱེས་པ་དང། ཡིད་མི་བདེ་བ་སྐྱེས་པ་དང། ལ་ཟུག་པ་སྐྱེས་པ་དག་གིས་ཕྱིར་འབྱིན་པ་བྱེད་པ་དེ་ལྟ་བུ་དག་དང། གཞན་ཡང་དེ་ལྟ་བུ་དང་མཐུན་པའི་གཟུགས་གང་དག་ཚངས་པར་སྤྱོད་པ་ལ་ཕན་པ་དང། ཚངས་པར་སྤྱོད་པ་ལ་
བར་ཆད་མེད་པ་དང། དགེ་བའི་རྣམ་པར་རྟོག་པ་ཀུན་འབྱུང་བར་གྱུར་པ་དེ་དག་ནི་བདག་གིས་བལྟ་བར་བྱ་བ་ཡིན་ནོ་སྙམ་པ་དང། ལུས་མི་བསྒྱུར་བ་དང། ལག་པ་མི་ཀྱོག་པ་དང། མགོ་མི་བསྒྱུར་བ་དང། རྟ་སྐད་མི་དབྱུང་བ་དང། ལག་པ་མི་སྦྲེལ་བ་དང། ལག་པ་མི་
སྤྲད་པར་འགྲོ་བར་བྱ་ཞིང། མ་བསྒོ་བར་སྟན་ལ་འདུག་པར་མི་བྱ་བ་དང། སྟན་ལ་མ་བརྟགས་པར་མ་ཡིན་པ་དང། ལུས་ཐམས་ཅད་ཀྱི་ལྗིད་ཀྱིས་མི་དབབ་པ་དང། རྐང་པ་མི་བསྣོལ་བ་དང། བྲལ་མི་བསྣོལ་བ་དང། རྐང་པ་ཧ་ཅང་མི་དགུག་པ་དང། རྐང་པ་ཧ་ཅང་མི་
གདངས་པར་སྟན་ལ་འདུག་པར་བྱའོ་སྙམ་པ་དང། མགོ་མི་གཡོགས་པ་དང། ཕྲག་པ་ལ་མི་གཟར་བ་དང། མདུན་མི་བརྫེ་བ་དང། ཕྲག་པ་གཉི་ག་ལ་མི་གཟར་བར་ཆོས་གོས་ཟླུམ་པོར་བགོ་བར་བྱ་ཞིང། ཧ་ཅང་རྩེངས་པ་མ་ཡིན་པ་དང། ཧ་ཅང་འཇོལ་བ་མ་ཡིན་པ་དང་
གླང་པོ་ཆེའི་སྣ་ལྟར་ན་རབ་མ་ཡིན་པ་དང། ཏ་ལའི་ལོ་མ་ལྟར་བལྟབས་པ་མ་ཡིན་པ་དང། སྦྲུལ་མགོའི་གདེངས་ཀ་ལྟར་མ་ཡིན་པ་དང། འབྲུའི་ཕུར་མ་ལྟར་མ་ཡིན་པར་ཆོས་གོས་བགོ་བར་བྱའོ་སྙམ་པ་དང། བཟའ་བ་དང། བཅའ་བ་མ་འོངས་པར་ལྷུང་བཟེད་མི་བཟེད་པར་
བྱ་ཞིང། བཟའ་བ་དང་བཅའ་བའི་སྟེང་དུ་གཟུང་བར་མི་བྱ་བ་དང། འོག་གཞི་མེད་པའི་ས་ཕྱོགས་དང། གད་ཀ་དང་གཡང་སར་ལྷུང་བཟེད་མི་གཞག་པར་བྱའོ་སྙམ་པ་དང། བསོད་སྙོམས་མཐར་ཆགས་ཀྱིས་ཡོངས་སུ་ལོངས་སྤྱོད་པར་བྱ་ཞིང། འབྲས་ཆན་གྱིས་ཚོང་མ་
མི་དགབ་བ་དང། ཚོད་མས་འབྲས་ཆན་མི་དགག་པར་བྱ་བ་དང། འཕྱ་སྨོད་མེད་པ་དང། འཕྱ་སྨོད་ལ་རྗེས་སུ་ཞུགས་པ་མེད་པས་ཡོངས་སུ་ལོངས་སྤྱད་པར་བྱ་བ་དང། ཁམ་ཧ་ཅང་ཆེན་པོ་ཡང་མ་ཡིན། ཧ་ཅང་ཆུང་བ་ཡང་མ་ཡིན་པར་ཁམ་རན་པར་བཟའ་བར་བྱ་བ་