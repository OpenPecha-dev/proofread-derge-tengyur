༄༅། །གཏམ་དང། མཐོ་རིས་ཀྱི་གཏམ་དང། འདོད་པ་དག་གི་རོ་མྱོང་བའི་ཉེས་དམིགས་ལས། ངེས་པར་འབྱུང་བར་འགྱུར་བ་རྣམ་པར་བྱང་བའི་ཕྱོགས་ཀྱི་ཆོས་རྣམས་རྒྱ་ཆེར་ཡང་དག་པར་རབ་ཏུ་སྟོན་པར་བྱེད་པ་དང། དུས་དུས་སུ་སྡུག་བསྔལ་ལམ། ཀུན་
འབྱུང་བའམ། འགོག་པའམ། ལམ་ལས་བརྩམས་ཏེ། ཡང་དག་པར་འདྲེན་པར་བྱེད་པ་འཕགས་པའི་བདེན་པ་བཞི་དང་ལྡན་པའི་གཏམ་ཚིག་འབྲུ་འབྱོར་པ་དང། འབྲེལ་པ་དང། རྗེས་སུ་མཐུན་པ་དང། རྗེས་སུ་འབྲོང་པ་དང། ཐབས་དང་ལྡན་པ་དང། འཚམ་
པ་དང། མཐུན་པ་དང། འགྲུས་སྐྱོང་གི་ཡན་ལག་གི་ཚོགས་དང་ལྡན་པ་དག་ཟེར་ཞིང་གཏམ་དེ་ཡང་དུས་ལ་བབས་པ་དང། གུས་པར་བྱས་པ་དང། སྔ་ཕྱི་འཚམ་པ་དང། མཚམས་སྦྱོར་བ་དང། རྗེས་སུ་འབྲེལ་བ་དང། རངས་པར་འགྱུར་བ་དང། དགའ་བར་འགྱུར་བ་
དང༑ མགུ་བར་འགྱུར་བ་དང། སྤྲོ་བར་འགྱུར་བ་དང། སྒྱིད་ལུག་པར་མི་འགྱུར་བ་དང། བྱམས་པའི་སེམས་དང། ཕན་པའི་སེམས་དང། རྗེས་སུ་སྙིང་བརྩེ་བའི་སེམས་དང། རྙེད་པ་དང། བཀུར་སྟི་དང། གྲགས་པ་ལ་མི་བརྟེན་པ་དང། བདག་ལ་མི་
བསྟོད་པ་དང། གཞན་ལ་མི་སྨོད་པས་རིགས་པ་དང། འབྲེལ་བ་དང། མ་འདྲེས་པ་དང། ཆོས་དང་ལྡན་པ་དང། འཁོར་རྣམས་ལ་མཐུན་པར་ཟེར་བ་ཡིན་ཏེ། དེ་ལྟར་ན་ཆོས་སྟོན་པར་བྱེད་པ་ཡིན་ནོ། །ཡན་ལག་བརྒྱད་པོ་དེ་དག་དང་ལྡན་པ་གང་ཡིན་པ་དེ་ནི་དེ་ལྟར་དུས་
དུས་སུ་སྐུལ་བར་བྱེད་པ་དང། དྲན་པར་བྱེད་པ་དང། འདོམས་པར་བྱེད་པ་དང། རྗེས་སུ་སྟོན་པར་བྱེད་པ་དང། ཆོས་སྟོན་པར་བྱེད་པ་ཡིན་པས་ན་དེའི་ཕྱིར་དགེ་བའི་བཤེས་གཉེན་ཞེས་བྱ་སྟེ། དེ་ནི་རེ་ཞིག་དགེ་བའི་བཤེས་གཉེན་གྱི་རྣམ་པར་དབྱེ་བ་རྒྱས་པ་ཡིན་ནོ། །དོན་མདོར་
བསྡུས་པ་གང་ཞེ་ན། གལ་ཏེ་མཛའ་བཤེས་དང། མཛའ་བོ་དང། རྗེས་སུ་སྙིང་བརྩེ་བ་དང་ལྡན་པ་ཡིན་ལ། དང་པོ་ཁོ་ནར་ཕན་པར་འདོད་པ་དང། བདེ་བར་འདོད་པ་ཡིན་པ་དང། ཕན་པ་དང་བདེ་བ་དེ་ཡང་ཕྱིན་ཅི་མ་ལོག་ཅིང་ལྟ་བ་མ་ལོག་པར་ཡང་དག་པ་ཇི་ལྟ་བ་བཞིན་