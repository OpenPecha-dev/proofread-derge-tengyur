ཚུལ་ཁྲིམས་དག་ཅིང་ལུང་རིགས་དང་། །གདམས་པ་མི་ཟད་རིན་ཆེན་མཛོད་བཟུང་ནས། །བསྟན་དང་འགྲོ་བའི་དོན་ཆེན་བྱེད་གྱུར་ཅིག །༥༧ །ཡོངས་རྫོགས་བསྟན་པའི་གླེགས་བམ་ཕྲེང་བ་དག །གང་དུ་བཞུགས་དང་གང་གིས་སྤྱན་འདྲེན་མཛད། །ཉན་དང་ཀློག་དང་མཆོད་སྦྱིན་བྱེད་པ་དེར། །ཐོག་
མཐའ་བར་དུ་དགེ་བའི་བདེན་པས་སྐྱོང་། །མདོར་ན་སྤྱི་དང་བྱེ་བྲག་འགྲོ་བ་ཡི། །མཚན་ནས་སྨོས་དགུ་ཐམས་ཅད་མཐོང་བའི་ཆོས། །ཕྱི་མར་བཅས་ལ་མི་བསླུ་ངེས་པའི་སྐྱབས། །དཀོན་མཆོག་གསུམ་དང་བྲལ་བར་མ་གྱུར་ཅིག །༦༡ །མངོན་པར་མཐོ་དང་ངེས་ལེགས་བསྒྲུབ་པའི་རྟེན། །
དལ་བརྒྱད་འབྱོར་པ་བཅུ་དང་མི་འབྲལ་ཞིང་། །གང་དེ་འཇིག་པའི་ཆོས་སུ་ཤེས་ནས་ནི། །དགེ་བའི་སྙེང་པོ་ཅན་དུ་བྱེད་གྱུར་ཅིག༦༢ །སྲིད་པར་འཆིང་བའི་འཁྱུད་པོ་ཁྱོད་ཉིད་ཅེས། །བདག་དོན་ཞེན་ལ་རྣམ་པ་བརྒྱས་སྨད་ཅིང་། །གཞན་དོན་བྱང་ཆུབ་མཆོག་ཏུ་སྨོན་པ་དང་། །འཇུག་པའི་
བསམ་པ་རྣམ་པར་དག་གྱུར་ཅིག །༦༣ །ཉམ་ཐག་དབུལ་བའི་ཚོར་བ་དབུགས་འབྱིན་སླད། །གཏོང་ཕོད་ཕྱག་གི་དཔག་བསམ་བརྐྱང་བ་ལས། །ལན་དང་རྣམ་སྨིན་རེ་བའི་འདོགས་ཐག་གིས། །བཅིང་བ་མེད་པའི་སྦྱིན་པ་མཐར་ཕྱིན་ཤོག །༦༩ །སྲིད་པའི་འདུན་པས་དབེན་པ་གཞན་དོན་དུ། །
བྱང་ཆུབ་འདོད་པའི་མཁུར་ཚོས་འཛུམ་བསུ་བའི། །བག་ཡོད་སྡོམ་པའི་ཀཱ་ཤི་མཛེས་དགའ་མར། །རྣམ་གསུམ་ཚུལ་ཁྲིམས་རྒྱན་གྱིས་བཀླུབ་པར་ཤོག །ཐོས་བསམ་བསྒོམ་པའི་དཀའ་ཐུབ་གདུང་བ་དང་། །གཤེ་དང་བརྡེག་སོགས་གཞན་གྱིས་གཙེས་པ་རྣམས། །ཆུ་ལ་བྲིས་པའི་
རི་མོ་ཇི་བཞིན་དུ། །མ་རྨས་བཟོད་པའི་གཡར་དམ་བརྟན་པར་ཤོག །༦༦།བསྲེག་ཟ་རབ་ཏུ་འབར་བ་བུད་ཤིང་གིས། །ཚིམ་པ་མེད་ལྟར་རྒྱལ་སྲས་སྤྱོད་པའི་ཁུར། །ཇི་ཙམ་ལྕི་ལ་ཕྱིར་ཞིང་སྤྲོ་བ་ཡིས། །དེ་ལ་འཇུག་པའི་བརྩོན་འགྲུས་རྩོམ་པར་ཤོག །༦༧ །འགྲོ་ལ་སྙིང་རྗེ་ཤིན་ཏུ་མཉེན་ལྡན་
གྱིས། །ལན་བརྒྱར་དཀྲིས་ནས་བདག་གི་བདེ་དགེ་དང་། །གཞན་གྱི་སྡུག་བསྔལ་མཉམ་དང་བརྗེ་སེམས་ཀྱིས། །རང་ཉིད་གཅེས་པའི་མགོ་བོ་གནོན་པར་ཤོག །༦༨ །མཚན་རྟོག་ཚེར་མ་མེད་པའི་ཞི་གནས་དང་། །གནས་ལུགས་བརྗོད་བྲལ་རྟོགས་པའི་ལྷག་མཐོང་དག །ཡ་བྲལ་མེད་པའི་