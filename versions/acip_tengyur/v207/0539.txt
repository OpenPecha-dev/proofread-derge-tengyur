༄༅། །ཁྲོ་བའི་ཀུན་ནས་དཀྲིས་པ་དེ་ཡང་ཡིན་རིང་དུ་སེམས་ཀྱི་རྒྱུད་ལ་གནས་པར་བྱེད་ཅིང། ཁོང་ཁྲོ་བའི་ཀུན་ནས་དཀྲིས་པ་དེ་ཡང་ཡུན་རིང་དུ་རྗེས་སུ་འབྲེལ་བར་འགྱུར་བ་དང། དེ་ཁོང་ཁྲོ་བར་འགྱུར་བའི་ཆོས་རྣམས་ཀྱིས་ཟིལ་གྱིས་ནོན་པར་འགྱུར་ཞིང་ཁོང་ཁྲོ་བར་འགྱུར་
བའི་ཆོས་རྣམས་ཟིལ་གྱིས་ནོན་པར་མི་ནུས་པ་དང། དབང་པོ་མི་མཉེན་པ་དང། དབང་པོ་མི་འཇམ་པ་དང། དབང་པོ་རྩུབ་པ་དང། དབང་པོ་བརླང་བ་དང། གཞན་དག་ལ་འདི་ལྟ་སྟེ། ལུས་དང་ངག་གི་ཤིན་ཏུ་རྣམ་པར་ཐོ་འཚམ་པའི་རང་བཞིན་ཅན་ཡིན་པ་དང། བྲལ་བ་སླ་བ་
དང༑ ཡིད་དབྱུང་བར་སླ་བ་དང། ཅོར་བ་དང། མུ་ཅོར་སྨྲ་བ་དང། སྤྱི་རྟོལ་ཆེ་བ་དང། མི་མོས་པ་མང་བ་དང། ལས་ཀྱི་མཐའ་དམའ་བ་དང། ལས་ཀྱི་མཐའ་བསྟན་པ་དང། བརྟུལ་ཞུགས་དམའ་བ་དང། བརྟུལ་ཞུགས་བརྟན་པ་དང། ཡིད་མི་བདེ་བ་མང་བ་དང། འཁྲུག་
པ་མང་བ་དང། བཟོད་པ་མེད་པ་དང། སྤྲོ་ཐུང་བ་དང། མི་མཐུན་པའི་རང་བཞིན་ཅན་ཡིན་པ་དང། མཐུན་པར་འཛིན་པ་མ་ཡིན་པ་དང། ཁྲོ་བ་མང་བ་དང། བཟློག་དཀའ་བའི་རང་བཞིན་ཅན་དང། འཁྲུག་པ་མང་བ་དང། བསམ་པ་ཁྲོ་ཞིང་གཏུམ་པ་དང། འཚིག་ཅིང་བརླང་
པོར་སྨྲ་བ་དང། དེ་ཅུང་ཟད་ཙམ་ཞིག་སྨྲ་བ་ཡང་མི་དང་ཞིང་འཁྲུགས་ལ་གནོད་སེམས་སྐྱེ་བ་དང། གནོད་བཞིན་དུ་གནས་པ་དང། འཁྲུག་པ་སྐྱེད་པ་དང། ཁྲོ་གཉེར་དང་ལྡན་པ་དང། གཞན་གྱི་མདོག་མི་གསལ་བ་དང། གཞན་གྱི་འབྱོར་པ་ལ་ཞེ་སྡང་ཞིང་ཕྲག་དོག་མང་བ་ཡིན་ཏེ་
དེ་ལྟ་བུ་དང་མཐུན་པ་དག་ནི་གང་ཟག་ཞེ་སྡང་སྤྱད་པའི་རྟགས་རྣམས་ཡིན་པར་རིག་པར་བྱའོ་ཞེས་གསུངས་སོ། །དེ་ལ་ཕན་ཡོན་ནི། ཟླ་བ་སྒྲོན་མའི་མདོ་ལས་ཇི་སྐད་གསུངས་པ་ལྟ་བུ་སྟེ། བྱེ་བ་ཁྲག་ཁྲིག་དཀྲིགས་པའི་ཞིང་དག་ན། །མཆོད་པ་རྣམ་མང་དཔག་མེད་ཇི་སྙེད་པ། །སྐྱེས་
མཆོག་རྣམས་ལ་དེ་ཡིས་རྟག་མཆོད་དང། །བྱམས་པའི་སེམས་ཀྱི་གྲངས་དང་ཆར་མི་ཕོད། །ཅེས་གསུངས་སོ། །བཀྲ་ཤིས་ཚིགས་སུ་བཅད་པའི་མདོ་ལས་ཀྱང། །གང་ཞིག་སེམས་ཅན་ཐམས་ཅད་ལ། །བྱམས་པའི་སེམས་ནི་རབ་བསྒོམ་ཞིང། །དཔག་ཏུ་མེད་དེ་མི་