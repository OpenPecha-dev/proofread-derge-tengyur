༄༅། །རཱ་ཛ་བ་ཤི་ཏེ། སརྦ་བུདྡྷ་ཨ་དྷིཥྛི་ཏེ་སཱ་ཧཱ། ཞེས་ལན་ཉི་ཤུ་རྩ་གཅིག་བཟླས་ལ་བྱིན་གྱིས་བརླབས་པས་དེ་ལས་ཡེ་ཤེས་ཀྱི་འོད་ཟེར་ཕྱོགས་བཅུར་འཕྲོས་པས་སེམས་ཅན་གྱི་དོན་བྱས་ཏེ་སླར་བསྡུས་བས་འཇིམ་པ་དེ་ཉིད་རིན་པོ་ཆེ་སྣ་ལྔའི་གོང་བུའི་རང་བཞིན་དུ་གྱུར་པར་བསམ། དེ་
ནས་འབི་འབི་བྱ་བའི་སྔགས་ལ། ཨོཾ་བཛྲོད་བྷཱ་བཱ་ཡ་སཱ་ཧཱ། ཞེས་ལན་བདུན་བཟླས་པས་ཡེ་ཤེས་ལྔའི་འོད་ཟེར་གྱི་སྤྲིན་གྱིས་ཕྱོགས་བཅུ་མཐའ་ཡས་པར་འཕྲོས་ཤིང་ཁེངས་ཏེ་འགྲོ་བ་མང་པོའི་དོན་བྱས་ནས། སླར་འདུས་པ་འབི་འབིའི་ནང་དུ་ཞུགས་ཏེ་ཐིམ་པར་གྱུར་པས། ཡེ་ཤེས་ལྔ་རྒྱས་ཏེ་
ཤེལ་སྒོང་དག་པ་ལྟར་བསམ་མོ། །རང་རང་གི་ས་བོན་གྱིས་སེང་གེ་ལ་སོགས་པ་དང། རིན་པོ་ཆེའི་གདན་དང་ཉི་ཟླ་དང་པདྨའི་གདན་ཁྲིར་ཕྱོགས་ཕྱོགས་སུ་གདན་བཤམས་ལ། དེ་རྣམས་ཀྱི་དབུས་སུ་ས་བོན་གྱི་ཡི་གེ་དང་འབྱིན་པའི་ཡི་གེས་རང་རང་གི་སྒྲུབ་ཐབས་ལས་ཇི་སྐད་གསུངས་པ་དང་
ཏིང་ངེ་འཛིན་གསུམ་དང་ལྡན་པ་དང། རྣལ་འབྱོར་གསུམ་གྱིས་རྫོགས་པ་ཕྱག་རྒྱ་བཞི་དང་ལྡན་པས་དཀྱིལ་འཁོར་གྱི་ལྷ་རིམ་པ་བཞིན་དུ་རང་རང་གི་སྒྲུབ་ཐབས་ལས་བསྟན་པ་ཇི་བཞིན་དུ་བྱས་ཏེ། ཙནྡན་གྱི་ལྡེ་གུས་ཐིག་ལེ་ཟླུམ་བོར་བྱས་ལ་བྱིན་གྱིས་བརླབ་པ་ནི་ཧཱུཾ་དམར་པོ་ལས་ཡེ་ཤེས་ཀྱི་མེ་
དབུང་རབ་ཏུ་འབར་བས་དེ་ཉིད་དུ་རབ་ཏུ་སྦྱངས་ཏེ། གཞི་དེ་ཡང་རིན་པོ་ཆེ་སྣ་ལྔ་ལས་གྲུབ་པའི་དཀྱིལ་འཁོར་དུ་བསམ་མོ། །དེ་ནས་རེ་རེའི་གདན་དུ་ཡང་པདྨ་འདབ་མ་བརྒྱད་པའི་སྟེང་དུ་ཨ་དཀར་པོ་ལས་ཟླ་བའི་དཀྱིལ་འཁོར་བསམ་མོ། །དེའི་དབུས་སུ་གོང་དུ་བཤད་པ་ལྟར་ལྷ་རེ་རེ་ནས་རང་གི་རྟོག་
བ་ལས་འབྱུང་བ་ལྟར་བཞུགས་སུ་གསོལ་ཏེ་དམ་ཚིག་སེམས་དཔར་བྱས་ལ། ཡེ་ཤེས་སེམས་དཔའ་སྤྱན་དྲངས་ཏེ་ལྕགས་ཀྱུ་ལ་སོགས་པའི་སྔགས་དང་ཕྱག་རྒྱས་དགུག་པ་དང་གཞུག་པ་དང་བཅིང་བ་དང་དབང་དུ་བྱས་ཏེ་བསྒྲུབ་པར་བྱའོ། །བདག་ཉིད་ཀྱང་ཕྱག་རྒྱ་ཆེན་པོ་དང་ལྡན་པས་སྙིང་གར་ཟླ་བའི་
དཀྱིལ་འཁོར་གྱི་དབུས་སུ། རྡོ་རྗེ་དཀར་པོ་རྩེ་ལྔ་བ་ལས་ཡེ་ཤེས་ལྔའི་འོད་ཟེར་འཕྲོ་བར་བསམས་ལ། བ་སྤུའི་གསེབ་ཐམས་ཅད་ནས་ཀྱང་ཡེ་ཤེས་ཀྱི་འོད་ཟེར་དང། བདེ་བར་གཤེགས་པ་འཁོར་དང་བཅས་པ་སྤྲིན་ཕུང་ལྟར་མུ་འབྱམ་པར་འཕྲོ་ཤིང། སེམས་ཅན་གྱི་ཁམས་ཐམས་ཅད་ཀྱི་དོན་