རྣམས་ཀྱི་ཐུན་མོང་གི་རྣམ་པ་བརྗོད་པར་བྱ་སྟེ། བཟློག་པའི་ཚུལ་གྱིས་མི་གཏོང་བར་རྗེས་སུ་བསྒྲུབ་པའི་རང་བཞིན་ནི་རྗེས་སུ་མཐུན་ནོ་ཞེས་བྱ་བ་ནི་འཆད་པར་འགྱུར་བ་དག་ལས་དགེ་འདུན་གྱི་དབྱེན་བྱེད་པ་ལ་འཇུག་པས་ཞེས་བྱ་བ་འདི་ལྟ་བུ་ལ་སོགས་པ་མི་གཏོང་བའི་བདག་ཉིད་
ཅན་རྗེས་སུ་བསྒྲུབ་པ་ལ་གང་ཞིག་གི་ངོ་བོ་ལུས་ངག་གིས་གོ་བར་གྱུར་པ་ལའང་ཅང་མི་སྨྲ་བའི་ངོ་བོས་རྗེས་སུ་མཐུན་པར་གྱུར་པའམ། གཉིས་ཀའི་བདག་ཉིད་ཅན་བཟློག་པའི་ཚུལ་གྱིས་དེ་རྗེས་སུ་འགྲོ་བའོ། །གང་གི་ཕྱིར་བཟློག་པ་དང་འབྲེལ་བའི་སོ་སོར་ཉེ་བར་གནས་པ་ཞེས་བྱ་བ་འདི་ལ་མི་གཏོང་
བར་རྗེས་སུ་བསྒྲུབ་པའི་རང་བཞིན་ནོ། །དེ་བས་ན་བཟློག་པའི་ངོ་བོས་རྗེས་སུ་འགྲོ་བར་རིགས་པ་ཡིན་ནོ། །གཅིག་ཏུ་བཟློག་པ་ལ་དེ་དང་འབྲེལ་པའི་མི་གཏོང་བའི་རྗེས་སུ་བསྒྲུབ་པ་ལ་གཅིག་པ་ཉིད་དང་། གཞན་ལ་ནི་གཞན་ཉིད་དང་། སྦྱོར་བར་གྱུར་པ་ལ་སྦྱོར་བར་འགྱུར་བ་ཉིད་དང་། མཐར་ཐུག་
པར་གྱུར་པ་ལ་མཐར་ཐུག་པར་འགྱུར་བ་ཉིད་ཅེས་བྱ་བ་འདི་ལ་འདི་བྱེད་པའོ། །གསོལ་བ་ནི་བཟློག་པ་དང་འདྲ་བ་ཉིད་དོ་ཞེས་བྱ་བ་ནི་འདིར་ཡང་མི་གཏོང་བ་ལ་བྱེད་པ་པོ་ཉིད་དོ་ཞེས་བྱ་བའི་དོན་ཏོ། །བཟློག་པར་བྱ་བ་ཉིད་ལ་འདི་ཁས་ལེན་པ་སྟེ། བཟློག་པ་ལ་ནི་མ་ཡིན་ནོ་ཞེས་བྱ་བའི་རྩོམ་པ་འདིའོ། །
བསྒྲུབ་པ་འདི་ནི་བཟློག་པའི་དོན་ཅན་ཉིད་དེ། དེ་བས་ན་བཟློག་པའི་དབང་ཅན་གྱི་ཉེས་པ་བསྐྱེད་པའོ། །ཚིག་གི་སྐད་ཅིག་མ་གཅིག་ཉིད་དོ་ཞེས་བྱ་བ་ནི་ཆ་ཤས་རེ་རེ་ལ་ཡང་འདིར་ཆ་རེ་རེ་ནི་སོ་སོར་གཅོད་པ་ལ་ནི་ལྟུང་བ་མེད་དོ། །འདིར་ཤིན་ཏུ་རིང་བ་གཅིག་ཉིད་ལ་ཡང་ལྟུང་བ་གཅིག་ཉིད་དོ། །གང་ཞིག་
གང་དུ་དངོས་གཞིའི་དུས་དེའི་དུས་ལས་འབྱུང་བའི་རྣམ་པར་རིག་པ་དང་རྣམ་པར་རིག་པ་མ་ཡིན་པ་དག་ལ་ལྟུང་བ་བྱས་པ་ཉིད་དོ། །དེའི་བདག་ཉིད་དུ་གྱུར་པ་གཞན་དག་ལ་རྣམ་པར་འགྱུར་བ་ཉིད་ཀྱི་ཕྱིར་ལྟུང་བ་རྣམ་པར་གཞག་པ་ལ་མཐོང་བའོ། །འདིར་གཞུང་ནི་གསོལ་བ་བྱེད་པ་ན་གཞི་དེ་གཏོང་
ན་དེ་ལྟ་ན་ལེགས། གལ་ཏེ་མི་གཏོང་ན་དེ་ལ་བརྗོད་པར་བྱས་ན་ཉེས་པ་སྦོམ་པོར་འགྱུར་རོ་ཞེས་གསུངས་པ་ཡིན་ནོ། །སྐད་ཅིག་མ་གང་ལ་ཕལ་ཆེར་བྱས་པ་ཉིད་གང་ཡིན་པ་ནི་འདིར་དངོས་གཞིའི་དུས་ཤེས་པར་བྱའོ། །བཟླས་པ་ནི་ཐ་དད་པ་ཉིད་དོ་ཞེས་བྱ་བ་ནི་ལས་སོ་སོ་ལ་ཟློག་པར་བྱེད་པ་ནི་ཐ་དད་པའོ། །