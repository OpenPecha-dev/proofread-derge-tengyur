།ནད་པར་དུས་གསུམ་དུ་བལྟ་བར་བྱའོ་ཞེས་བྱ་བ་ནི་མཚན་མོའི་གནས་སྐབས་བརྟག་པའི་ཕྱིར་ནང་པར་བལྟའོ། །ཁ་ཟས་ཀྱི་གནས་སྐབས་བརྟག་པའི་ཕྱིར་དྲོ་ཀར་བལྟའོ། །མ་ཞུ་
བ་ལ་སོགས་པའི་གནས་སྐབས་བརྟག་པའི་ཕྱིར་དགོངས་ཀར་བལྟའོ། །ནད་པ་དག་ལ་ཉམ་ང་བར་གྱུར་ན་ཞེས་བྱ་བ་ནི་རྗེས་བྱེད་པས་གནོད་པའོ། །ངོ་ཚ་མེད་པ་ཞེས་བྱ་བ་ནི་ཚུལ་ཁྲིམས་འཆལ་བའོ། །ནད་དང་བཅས་པ་ཞེས་བྱ་བ་ནི་ཞེ་འགྲས་པའོ། །རྒས་པ་ནི་འཁོགས་ཤིང་ཉམ་ཆུང་
བས་བྱེ་བྲག་ཏུ་བསྟན་པའོ། །ན་བ་ནི་སྦྱོར་མི་བཟོད་པས་བྱེ་བྲག་ཏུ་བསྟན་ཏོ། །མཁར་ལེན་བྱེད་པར་བསྐོས་ན་ནི་ལྟུང་བ་མེད་པའོ་ཞེས་བྱ་བ་ནི་ཆད་པའི་ལས་ལ་སོགས་པ་བྱེད་ནའོ། །སྔར་ཞུགས་པ་དེ་ཉིད་ཀྱིས། ཐམས་ཅད་ཞུས་པ་ནི་ཡིན་ནོ་ཞེས་བྱ་བ་ནི་དགེ་འདུན་གྱི་ལས་ནི་སྤྱི་གཅིག་པའི་
ཕྱིར་རོ། །དུས་སྔ་ཚོགས་སུ་ཞེས་བྱ་བ་ནི་གདུགས་ཚོད་མ་བབ་པའི་ཕྱིར་རོ། །གྱ་ཚོམ་དུ་ཟན་གཅད་པར་མི་བྱའོ་ཞེས་བྱ་བ་ནི་ཟན་གཅད་པའི་རྒྱུ་མེད་ནའོ། །ཚིག་ལ་ཐུག་ཅེས་བྱ་བ་ནི་ཚིག་པར་འགྱུར་བའོ། །དེ་འདྲ་མ་ཞེས་བྱ་བ་ནི་སྨད་པའོ། །སེར་ཆེ་བ་ཞེས་བྱ་བ་ནི་ཆུ་དང་བཅས་པའོ།།
རི་ཀ་ཞེས་བྱ་བ་ནི་རིའི་སྤོའོ། །ཁྱེར་ཞེས་བྱ་བ་ནི་ཆུས་སོ། །གནས་མལ་གྱི་ལྟུང་བྱེད་དེ་བཅུ་བཞི་པའི་ཚིག་རྣམ་པར་བཤད་པ་རྫོགས་སོ།། །།འཁོར་ལོ་དང་བཀྲ་ཤིས་དང་གཡུང་དྲུང་གི་ལྕགས་ཀྱོ་དག་དང་ལྡན་པ་ཞེས་བྱ་བ་ནི་ལྕགས་ཀྱོ་ཞེས་བྱ་བ་ནི་མཚན་ཏེ། དེ་ནི་འཁོར་ལོ་ལ་
སོགས་པ་རེ་རེ་དང་སོ་སོར་སྦྱར་བར་བྱ་སྟེ། དེས་ན་འཁོར་ལོའི་མཚན་དང་ལྡན་པའོ། །བཀྲ་ཤིས་ཀྱི་མཚན་དང་ལྡན་པ་དང། གཡུང་དྲུང་གི་མཚན་དག་དང་ལྡན་ཞེས་བྱ་བར་སྦྱར་རོ། །བསོད་ནམས་བརྒྱ་ཞེས་བྱ་བ་ནི་སངས་རྒྱས་བཅོམ་ལྡན་འདས་མངོན་སུམ་དུ་གྱུར་པ་ལ་བྱང་ཆུབ་
སེམས་དཔའ་བསྐལ་པ་བརྒྱ་ལུས་པ་དག་གིས་དམིགས་པའི་སེམས་པས་བསོད་ནམས་བརྒྱ་བསགས་པ་ལས་བྱུང་བ་སྟེ། སེམས་པ་བརྒྱ་ནི་བཅོམ་ལྡན་འདས་ནི་སྲོག་གཅོད་པ་སྤངས་པ་དང། དེ་སྤངས་པའི་བསྔགས་པ་བརྗོད་པ་དང། གཞན་དག་དེ་སྤངས་པ་ཡང་དག་པར་