༄༅། །བཀྲུ་བཤལ་བྱ་བའི་དབྱུག་པའོ། །འདུལ་བ་རྣམ་པར་འབྱེད་པའི་ཚིག་རྣམ་པར་བཤད་པ་སློབ་དཔོན་དུལ་བའི་ལྷས་ཉེ་བར་སྦྱར་བ་ལས་ཕམ་པར་གྱུར་པ་གསུམ་པ་གསོད་པའི་ཕམ་པར་འགྱུར་བའི་ཚིག་རྣམ་པར་བཤད་པ་རྫོགས་སོ།། །།ཡངས་པ་ཅན་
ཞེས་བྱ་བའི་གྲོང་ཁྱེར་དེ་ཁྱིམ་སྤངས་པའི་ཕྱིར་རོ། །སྤྲེའུ་རྫིང་གི་འགྲམ་ཞེས་བྱ་བ་ནི་སྤྲེའུ་བརྐོས་པའི་རྫིང་གི་རྒྱུན་ངོགས་ནའོ། །ཁང་པ་བརྩེགས་པའི་ཁང་བཟངས་ཞེས་བྱ་བ་ནི་གཙུག་ལག་ཁང་གི་མིང་ངོ། །ཆུ་སྲིན་ཉའི་རིགས་ཞེས་བྱ་བ་ནི་ཉ་དང་འདྲ་བ་སྟེ་མཇུག་མ་ལ་སོགས་པ་ཉའི་རྣམ་པ་དང་
འདྲ་བའོ། །ལས་མ་མཐོང་བ་ཞེས་བྱ་བ་ནི་དགེ་བ་དང་མི་དགེ་བའི་ལས་ཇི་ལྟ་བ་བཞིན་དུ་མི་ཤེས་པ་ཞེས་བྱ་བའི་ཐ་ཚིག་གོ། །སྨྲས་པ་ཞེས་བྱ་བ་ནི་རྨ་ཆུང་ཞིག་བྱུང་བའོ། །རྣམ་པར་སྨས་པ་ཞེས་བྱ་བ་ནི་རྨ་ཆེན་པོ་བྱུང་བའོ། །རལ་པ་ཞེས་བྱ་བ་ནི་ཅུང་ཞིག་རལ་པའོ། །རབ་ཏུ་རལ་པ་ཞེས་བྱ་བ་ནི་
ཆེར་རལ་པའོ། །ལྟད་མོ་ཞེས་བྱ་བ་ནི་ཡ་མཚན་གྱི་བློས་ལྟ་འདོད་པའོ། །སྟོན་པ་དྲུག་པོ་ཞེས་བྱ་བ་ནི་འོད་སྲུངས་རྫོགས་བྱེད་དང། ཀུན་དུ་རྒྱུ་གནག་ལྷས་ཀྱི་བུ་དང། སྨྲ་འདོད་ཀྱི་བུ་མོའི་བུ་ཡང་དག་རྒྱལ་བ་ཅན་དང། ཀ་ཏྱའི་བུ་ནོག་ཅན་དང། མི་ཕམ་སྐྲའི་ལ་བ་ཅན་དང། གཅེར་བུ་པ་གཉེན་
གྱི་བུ་ཞེས་བྱ་བ་མུ་སྟེགས་ཅན་རྣམས་ཀྱི་ལམ་སྟོན་པར་བྱེད་པ་དག་གོ། །རྟོག་པར་བྱེད་ཅེས་བྱ་བ་ནི་རྣམ་པར་དཔྱོད་པར་བྱེད་པའོ། །མཁྱེན་པ་ཞེས་བྱ་བ་ནི་ཡེ་ཤེས་ཀྱིས་སོ། །གཟིགས་པ་ཞེས་བྱ་བ་ནི་སྤྱན་གྱིས་སོ། །རིག་པ་ཞེས་བྱ་བ་ནི་སྙན་གྱིས་སོ། །རྣམ་པར་མཁྱེན་པ་ཞེས་བྱ་བ་ནི་ཡིད་ཀྱིས་
རྣམ་པར་ཤེས་སོ། །ཐུགས་རྗེ་ཆེན་པོ་དང་ལྡན་པ་ཞེས་བྱ་བ་ནི་ཐུགས་རྗེ་བླ་ན་མེད་པས་བསྐྱེད་པའོ། །འཇིག་རྟེན་ལ་ཕན་པར་ཞུགས་པ་ཞེས་བྱ་བ་ནི་རྗེས་སུ་བསྒྲུབ་པས་སོ། །བསྲུང་བ་གཅིག་བུ་གཅིག་པ་ཞེས་བྱ་བ་ནི་རྟག་ཏུ་དྲན་པ་ཉེ་བར་གཞག་པའི་སྒོ་སྲུང་དང་ལྡན་པའོ། །ཉག་གཅིག་དཔའ་བ་ཞེས་བྱ་
བ་ནི་གྲོགས་ལ་མི་ལྟོས་པའོ། །གཉིས་པ་མེད་པ་ཞེས་བྱ་བ་ནི་འདྲ་བ་གཉིས་པ་མེད་པའོ། །གཉིས་སུ་མི་གསུང་བ་ཞེས་བྱ་བ་ནི་ཤིན་ཏུ་ངེས་པར་གསུངས་པ་སྟེ། སྔ་ཕྱི་འགལ་བ་མི་གསུང་བའོ། །ཞི་གནས་དང་ལྷག་མཐོང་གིས་ཞུགས་པ་ཞེས་བྱ་བ་ལ། ཞི་གནས་ཞེས་བྱ་བ་ནི་ཏིང་ངེ་འཛིན་ཏེ། ཉེས་པ་