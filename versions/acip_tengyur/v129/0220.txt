། །།བམ་པོ་བཅུ་པ། ཆོས་གོས་མང་བ་ཉིད་ཅེས་བྱ་བ་ནི་གོས་མང་བ་ཉིད་དོ། །གྱོན་པ་ཞེས་བྱ་བ་ནི་ལུས་ལ་གྱོན་པའོ། །འབུད་པ་ཞེས་བྱ་བ་ནི་ལུས་ལས་འབུད་པའོ། །ནང་གི་སེམས་ཀྱི་ཞི་གནས་ཞེས་བྱ་བ་ནི་ནང་བདེ་བ་ལ་
གནས་པའོ། །སྨོད་པ་ཞེས་བྱ་བ་ནི་འདོད་པའོ། །དུས་མ་ཡིན་པའི་ཕྱིར་ཞེས་བྱ་བ་ནི་འདི་ནི་བླང་དུ་རུང་བའི་དུས་ཡིན་ནོ་སྙམ་དུ་བསམས་པའི་ཕྱིར་རོ། །དེ་ལས་འདས་པའི་ཞེས་བྱ་བ་ནི་གཞག་བཅུ་ལས་འདས་པར་རོ། །སྤང་བའི་ལྟུང་བྱེད་ཅེས་བྱ་བ་ནི་དངོས་པོ་གང་བདག་གིར་བྱས་པའི་གཞི་ལས་ལྟུང་བ་
བྱུང་བའི་དངོས་པོ་དེ་སྤངས་ཏེ་ལྟུང་བ་བཤགས་པར་བྱ་དགོས་པའོ། །ཞག་བཅུ་པོ་དེ་ཉིད་ཀྱི་ནང་དུ་ཞེས་བྱ་བ་ནི་ཐོག་མ་གོས་རྙེད་པའི་དུས་ནས་བཟུང་སྟེ་ཞག་བཅུ་གཅིག་པའི་སྐྱ་རེངས་དང་པོ་མ་ཤར་ཚུན་ཆད་ཀྱི་ནང་དུའོ། །བྱིན་གྱིས་བརླབ་པར་ཞེས་བྱ་བ་ནི། །བྱིན་གྱིས་བརླབ་པར་བྱ་བ་ཉིད་དུ་གཞག་པར་བྱ་
བའོ༑ །གཏང་བར་བྱ་བ་ཞེས་བྱ་བ་ནི་གནས་གཞན་དུ་བསྐུར་བར་བྱ་བའོ། །རྣམ་པར་བརྟག་པར་བྱ་བ་ཞེས་བྱ་བ་ནི་བདག་པོ་གཞན་ཉིད་དུ་རྣམ་པར་བསམ་པར་བྱ་བའོ། །གཞན་ལ་སྦྱིན་པར་བྱ་བ་ཞེས་བྱ་བ་ནི་མངོན་སུམ་དུ་གྱུར་པ་ལ་སྦྱིན་པར་བྱ་བའོ། སྐྱ་རེངས་ཤར་ནས་ཞེས་བྱ་བ་ནི་ཉི་མའི་མགོ་རྩོམ་
པའི་སྐྱ་རེངས་དང་པོ་ཤར་ནའོ། །གཞན་ཞིག་ཤར་ན་ཞེས་བྱ་བ་ནི་སྔ་མ་ཤོས་སྤང་བར་གྱུར་ན་ཕྱི་མ་ཞག་བཅུ་ལས་མ་འདས་ཀྱང་སྔ་མའི་རྒྱུད་ཀྱིས་སྤང་བར་གྱུར་པའོ། །གོས་གཉིས་ཞེས་བྱ་བ་དང། གོས་མང་པོ་ཞེས་བྱ་བའི་ཚར་གཉིས་སྨོས་པ་ནི་སྦྱོར་བ་གཅིག་པ་ཡིན་ན་དངོས་པོ་གཉིས་དང་མང་པོས་
ཀྱང་ལྟུང་བ་གཅིག་ཏུ་འགྱུར་པར་བསྟན་པའི་ཕྱིར་རོ། །མ་སྤངས་ཤིང་ཞེས་བྱ་བ་ནི་བདག་གིས་བྱེད་ཅིང་གཞན་ལམ་སྤངས་པའོ། །བྲལ་བར་མ་བྱས་ལ་ཞེས་བྱ་བ་ནི་གནས་གཞན་དུ་ཞག་ལོན་པར་མ་བྱས་པའོ། །ལྟུང་བ་མ་བཤགས་པ་ཞེས་བྱ་བ་ནི་དགེ་སློང་རང་བཞིན་དུ་གནས་པའི་མདུན་དུའོ། །
དེ་གསུམ་ལས་གཅིག་གམ་གཉིས་སམ་གསུམ་ཆར་མ་བྱས་ན་ཡང་ཕྱིར་གཞན་རྙེད་པ་སྤངས་བར་འགྱུར་རོ། །སྔ་མའི་རྒྱུད་ཀྱི་སྤངས་པ་སྔ་མ་ཉིད་ཀྱི་རྒྱུན་ཀྱིས་ཞེས་བྱ་བའི་ཐ་ཚིག་གོ། །ལྷུང་བཟེད་ལ་སོགས་པ་ཡང་སྤངས་པར་འགྱུར་བ་ནི་སྦང་བའི་ལྟུང་བ་སྔ་མ་དེ་ཡོད་ན་ཕྱིས་རིགས་མཐུན་པ་དང། རིགས་