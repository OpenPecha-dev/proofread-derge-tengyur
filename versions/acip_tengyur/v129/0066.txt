།དེས་ཀྱང་ཞེས་བྱ་བ་ནི་ཕྱི་རོལ་དུ་དྲུད་ཅིང་ནང་དུ་འབོ་བར་བྱེད་པ་ལ་སོགས་པའི་རྣམ་པས་ཀྱང་ངོ། །རང་གི་ལས་དག་གིས་ཞེས་བྱ་བ་ནི་བར་མ་དོར་འཆི་བར་འགྱུར་བ་དག་གིས་སོ། །སྐུར་བ་གདབ་པར་འགྱུར་བའི་ལས་དག་གིས་ཞེས་བྱ་བ་ནི་སྐུར་བའི་རྒྱུར་འགྱུར་
བ་དག་གིས་སོ། །ཡུགས་ས་མོ་དག་ཅེས་བྱ་བ་ནི་ཁྱོ་ཤི་བའོ། །བདག་ཅེས་བྱ་བ་ནི་བདག་ཉིད་དོ། །ཡི་ཆད་ནས་ཞེས་བྱ་བ་ནི་ཡི་བསད་ནས་སོ། །ཁྱིམ་གྱི་སོ་ཚིས་དག་ཅེས་བྱ་བ་ནི་ཁྱིམ་གྱི་སོ་ནམ་དག་སྟེ་བསམ་པ་ཞེས་བྱ་བའི་ཐ་ཚིག་གོ། །ཆུང་པོ་གྲོགས་ཞེས་བྱ་བ་ནི་ཆུང་ངུའི་དུས་ནས་
འདྲིས་པའི་གྲོགས་ཤིག་གོ། །འཇུད་མཐུན་མའི་ཁྱིམ་ཞེས་བྱ་བ་ནི་གང་དུ་འཕྱོན་མ་དང་འཇུག་པ་དང་འབྱུང་བའོ། །སྡིག་པ་ཅན་ཞེས་བྱ་བ་ནི་བསོད་ནམས་མ་ཡིན་པ་ཉོན་མོངས་པ་ཅན་ནོ། །དམ་པ་མ་ཡིན་པའི་ཆོས་ཞེས་བྱ་བ་ནི་སྨད་པའི་ཆོ་གའོ། །ནད་ཀྱིས་མནན་པ་ནི་ཞེས་བྱ་བ་ནི་ངན་དུས་
ཀྱིས་བཅོལ་ནའོ། །བདེ་ལེགས་བདེ་ལེགས་ཞེས་བྱ་བ་ནི་ཤིས་པ་བརྗོད་པ་སྟེ། གུས་པར་བསྒྲིམ་པའི་ཕྱིར་ལན་གཉིས་བཟླས་པའོ། །བྱོན་པ་ལེགས་སོ་ཞེས་བྱ་བ་ནི་དགའ་བའི་ཚིག་གོ། །ཅི་བདག་གིས་སྐྱེས་པ་མ་མཐོང་ངམ་ཞེས་བྱ་བ་ནི་དེས་འཇུག་ཏུ་མི་འཇུད་དོ་སྙམ་དུ་བསམ་པའོ། །
གོས་ཞེས་བྱ་བ་ནི་བགོ་བའོ། །ཟས་ཞེས་བྱ་བ་ནི་བཟའ་བ་སྟེ་དེས་འགེངས་པར་བྱེད། གཡོག་བྱེད་པའི་ཕྱིར་རོ། །བཟང་པོ་ཞེས་བྱ་བ་ནི་གྱ་ནོམ་བས་སོ། །དུས་ཡུན་མི་རིང་བ་ཞིག་གིས་ཞེས་བྱ་བ་ནི་ཡུན་ཐུང་དུ་ཞིག་གིས་སོ། །བརྟས་པར་གྱུར་ཏོ་ཞེས་བྱ་བ་ནི་ཚོས་པར་གྱུར་པའོ། །
གཙུག་ལག་ཁང་དེ་ན་ཞེས་བྱ་བ་ནི་རྒྱལ་བྱེད་ཀྱི་ཚལ་དེའི་ཕྱོགས་གཅིག་ཏུ་གྱུར་པའི་ཁྱམས་གྲུ་བཞི་ནའོ། །གཉིད་ལོག་པར་གྱུར་པ་ཞེས་བྱ་བ་ནི་གཉིད་ཀྱིས་ནོན་པར་གྱུར་པའོ། །བསྟི་གནས་ཞེས་བྱ་བ་ནི་རབ་ཏུ་བྱུང་བ་འདུག་པའི་གནས་སོ། །སེམས་གཏོད་ཅིང་ཞེས་བྱ་བ་ནི་དེ་ལ་གཞོལ་ཞིང་ངོ། །
དེ་ལྟར་རྣམ་པར་གྱུར་བ་ཞེས་བྱ་བ་ནི་གོས་རྣམ་པར་གྱུར་ཅིང་དེའི་ཡན་ལག་གི་རྣམ་པ་ཡང་ལས་སུ་རུང་བའོ། །འདོད་པའི་ཆོས་ཞེས་བྱ་བ་ནི་འདོད་ཆགས་སོ། །སྟུག་པོས་སོ་ཞེས་བྱ་བ་ནི་མཐུ་ཆེན་པོས་སོ། །སྒྱུ་རྩལ་དྲུག་ཅུ་རྩ་བཞི་ཞེས་བྱ་བ་ནི་འདོད་པ་བསྟེན་པ་ལ་མཁོ་བ་འཁྲུལ་བ་དང་བསྡམས་པ་ལ་