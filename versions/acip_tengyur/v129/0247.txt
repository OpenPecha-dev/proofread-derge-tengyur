༄༅། །དབུབ་པར་བྱ་བ་ནི་ཁྲིམས་སུ་བཅའ་བས་ལོངས་སྤྱོད་ཉམས་པར་བྱ་ཞིང་ཟས་ཀྱི་སྣོད་ཀྱང་ཉམས་པར་བྱེད་པའོ། །ཁར་བ་ཡང་དོར་བར་བྱ་ཞེས་བྱ་བ་ནི་ཁར་བ་གནས་ནས་ཕྱི་རོལ་དུ་དོར་བར་བྱ་བའོ། །བཀའ་མཉན་པར་ཟད་ཀྱི་ཞེས་བྱ་བ་ནི་འདའ་བར་མི་བྱ་བའོ། །མི་གཡོ་
སྟེ་ཞེས་བྱ་བ་ནི་མི་འགལ་བའོ། །བཞི་ལྟབ་ཏུ་བལྟ་བ་སྟེ་ཞེས་བྱ་བ་ནི་བཞི་རིམ་དུའོ། །ཤུགས་ཀྱིས་ཞེས་བྱ་བ་ནི་སྟོབས་ཀྱི་ཤུགས་ཀྱིས་སོ། །དེ་ནི་རི་ཞིག་བྱུང་བ་ཡིན་གྱི་ཞེས་བྱ་བ་ནི་ལ་བ་རྩུབ་པོས་ལ་བ་བཟང་པོ་བསྒྲུབ་པས་སྐྱེད་བསྒྲུབ་པའི་ཕྱིར་རོ། །ཀུན་དུ་སྦྱོར་བ་བྱེད་ཅེས་བྱ་བ་
ནི་ཡུལ་གཞན་དུ་འདོད་པར་བྱེད་པའོ། །རབ་ཏུ་སྦྱོར་བར་བྱེད་ཅེས་བྱ་བ་ནི་དུས་དང་ཡུལ་ལ་ལྟོས་པར་བསྐྱེད་པའི་ཕྱིར་གཏོང་བར་བྱེད་པའོ། །བུན་འགྱེད་པར་བྱེད་ཅེས་བྱ་བ་ནི་རྙིང་པས་གསར་སྐྱེད་དང་བཅས་པ་སྤེལ་བར་བྱེད་པའོ། །སྐྱེད་འགྱེད་པར་བྱེད་ཅེས་བྱ་བ་ནི་སྐྱེད་པའི་ཕྱིར་རྗེ་བར་བྱེད་པའོ།།
བྱས་པ་ཞེས་བྱ་བ་ནི་མངོན་མཚན་ཅན་དུ་བྱས་པའོ། །མ་བྱས་པ་ཞེས་བྱ་བ་ནི་མངོན་མཚན་ཅན་དུ་མ་བྱས་པའོ། །ཀུན་དུ་རྩོམ་པར་བྱེད་ཅེས་བྱ་བ་ནི་གཞན་དང་སྐད་སྦྱོར་བ་ལ་སོགས་པ་བྱེད་པའོ། །ཡུལ་ཚོལ་བར་བྱེད་ཅེས་བྱ་བ་ནི་ཡུལ་གང་དུ་གཏང་བར་བྱ་ཞེས་སོ། །ཤིང་རྟ་སོགས་པར་བྱེད་
ཅེས་བྱ་བ་ནི་ཤིང་རྟ་སྟ་གོན་བྱེད་པའོ། །བརྒྱད་ཤས་ཞེས་བྱ་བ་ནི་གང་དུ་བརྒྱད་བཏང་ན་ཟླ་བ་གཅིག་གིས་སྐྱེད་བརྒྱད་ལེན་པ་སྟེ་ལྷག་མ་རྣམས་ལ་ཡང་དེ་བཞིན་དུ་ཤེས་པར་བྱའོ། །ནས་དང་འབྲུ་རྙིང་པ་གསར་ཕྱེད་དང་ཉིས་སྡེའི་ཕྱིར་གཏོང་བ་ཞེས་བྱ་བ་ནི་རྙིང་ཁལ་གཅིག་བཏང་ན་གསར་ཁལ་ཕྱེད་
དང་གཉིས་ལེན་པ་ལ་སོགས་པ་ལྟ་བུའོ། །དུང་གི་ཚོགས་ཀྱི་ཕྱིར་ནོར་བུའི་ཚོགས་གཏོང་བར་བྱེད་པ་ཞེས་བྱ་བ་ནི་དུང་བཅུ་ལ་སོགས་པའི་ཚོགས་ཐོབ་པར་བྱ་བའི་ཕྱིར་ནོར་བུ་གཅིག་གམ་གཉིས་སམ་གསུམ་ལ་སོགས་པའི་ཚོགས་གཏོང་བར་བྱེད་པ་སྟེ་ལྷག་མ་རྣམས་ལ་ཡང་དེ་བཞིན་དུ་ཤེས་པར་
བྱའོ༑ །མངོན་མཚན་ཅན་གྱི་སྤྱོད་པ་ནི་སྦྱོར་བ་ལ་སོགས་པས་རྙེད་པ་སྒྲུབ་པའོ། །གཞལ་བླུགས་ཞེས་བྱ་བ་ནི་སྲང་དང་བྲེའོ། །རྡིབ་ཅེས་བྱ་བ་ནི་ཞིག་པའོ། །མི་ཟད་པ་ཞེས་བྱ་བ་ནི་ནམ་ཡང་ཟད་པར་མི་འགྱུར་བའི་ཟོང་ངོ། །མཐུ་དང་ལྡན་པ་ལ་བརྟེན་ཞེས་བྱ་བ་ནི་འཁྲས་བརྩན་པོ་རྒྱབ་རྟེན་