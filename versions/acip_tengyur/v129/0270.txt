།འབྲུ་མར་གྱི་སྣོད་ཅེས་བྱ་བ་ནི་འབྲུ་མར་བླུགས་པའི་སྣོད་དོ། །གསོལ་བ་འབའ་ཞིག་གི་ལས་ཞེས་བྱ་བ་ནི་ལས་བརྗོད་པ་མེད་པའོ། །སོ་སོར་རིག་པའི་ཁྱིམ་དག་ཅེས་བྱ་བ་ནི་དེའི་སྐྱོན་སོ་སོར་རིག་ཅིང་མ་དད་པར་གྱུར་བའི་ཁྱིམ་དག་གོ། །
སོ་སོར་མ་རིག་པའི་ཁྱིམ་དག་ཅེས་བྱ་བ་ནི་དེའི་སྐྱོན་སོ་སོར་མ་རིག་ཅིང་མ་དད་པར་མ་གྱུར་པའི་ཁྱིམ་དག་གོ། །དགེ་འདུན་གྱིས་གནང་བ་ཞེས་བྱ་བ་ནི་དགེ་འདུན་གྱིས་སྤང་བ་བྱས་པའོ། །དེ་ལྟ་ལྟུང་བ་ཇི་ལྟར་འགྱུར་ཞེ་ན་ཞེས་བྱ་བ་ནི་འདུ་ཤེས་དང་ཡིད་གཉིས་ཀྱིས་དངོས་གཞིར་གཞག་པ་གཉིས་
དང་ཉེས་བྱས་སུ་གཞག་པ་གཉིས་ཏེ་བཞི་པོ་བསྟན་ཏོ། །དེ་དག་ཀྱང་དགེ་འདུན་གྱིས་གནང་བ་མེད་པར་དེ་ལྟར་འགྱུར་བར་ཤེས་པར་བྱའོ། །གནས་ངན་ལེན་བརྗོད་པའི་ལྟུང་བྱེད་དེ་བདུན་པའི་ཚིག་རྣམ་པར་བཤད་པ་རྫོགས་སོ།། །།གདོས་བུ་དང་ཕོ་ལོང་གི་སྦྱོར་བ་ཞེས་བྱ་བ་ནི་གཉིད་
བསང་བའི་ཕྱིར་རྣ་བ་ལ་གདོས་བུ་གདགས་པ་དང། ཕོ་ལོང་ཐ་གུས་གདགས་པ་འཕང་བའོ། །གཅིག་གིས་གཅིག་གི་ཡང་དག་པའི་ཡོན་ཏན་བསྒྲག་པར་བྱའོ་ཞེས་བྱ་བ་ནི་ཉོན་མོངས་པ་ཅན་གྱི་སེམས་མེད་པའི་འགལ་བ་མེད་དོ། །ཡང་དག་པར་བརྗོད་ན་ལྟུང་བྱེད་དོ་ཞེས་བྱ་བ་ནི་ཡང་དག་པར་
ཡིན་དུ་ཟིན་ཀྱང་གདུལ་བ་མ་ཡིན་པའི་སེམས་ཅན་རྣམས་ཡིད་མི་ཆེས་པ་ལ་སོགས་པའི་ཉེས་པ་ཡོད་པས་དགག་པ་མཛད་དོ། །མིའི་མཆོག་བླ་མ་བརྗོད་པའི་ལྟུང་བྱེད་དེ་བརྒྱད་པའི་ཚིག་རྣམ་པར་བཤད་པ་རྫོགས་སོ།། །།མི་གཡོ་བར་འགྱུར་རོ་ཞེས་བྱ་བ་ནི་མི་འགྱུར་བའོ། །གཅིག་
གི་ཞེས་བྱ་བ་ནི་གཅིག་གི་ཕྱོགས་ན་གནས་ན་སྟེ་བཙུན་པ་གྱད་བུ་ནོར་གྱི་ཕྱོགས་ཤེས་པར་བྱའོ། །བཤེས་ངོར་བྱས་ཏེ་ཞེས་བྱ་བ་ནི་གང་གི་བཤེས་གང་ཡིན་པའི་གང་ཟག་དེ་ལ་སྟོབས་པར་བྱེད་ཅེས་བྱ་བའི་ཐ་ཚིག་གོ། །ལེགས་པར་རུང་བར་བྱས་ནས་ཞེས་བྱ་བ་ནི་དད་པ་ཕུལ་བ་སྟེ་ལེགས་
པར་རྗེས་སུ་གནང་བ་བྱས་པའི་ཕྱིར་རོ། །གོས་གྱི་རྙེད་པ་ཡིན་པར་དགོངས་སོ་ཞེས་བྱ་བ་ནི་དེ་དཀོན་པའི་ཕྱིར་རོ། །དགེ་འདུན་གྱི་ནང་དུ་ཞེས་བྱ་བ་ནི་དགེ་འདུན་གྱི་ཡུལ་ལ་སྟེ་དགེ་འདུན་ལ་བརྟེན་ནས་ཞེས་བྱ་བའི་ཐ་ཚིག་གོ། །འདི་ནི་སླུ་བར་བྱེད་པའི་ཕྱིར་དགག་པ་མཛད་དོ། །སྐུར་བ་འདེབས་