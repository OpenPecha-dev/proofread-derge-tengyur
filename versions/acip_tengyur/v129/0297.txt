༄༅། །པ་རྫོགས་སོ།། །།ཤོ་གམ་གཅིག་པ་ཞེས་བྱ་བ་ལ་སོགས་པ་ནི་གྲུ་དུ་མ་ཡིན་ཡང་ཤོ་གམ་ལ་སོགས་པ་གཅིག་ན་གཅིག་པ་ཉིད་དུ་སྟོན་ཏོ། །གྲོང་རྒྱང་གྲགས་ཀྱིས་བར་དུ་ཆོད་པ་བདུན་བདུན་ཞེས་བྱ་བ་ནི་ཆུའི་ནང་ན་འདུག་ཀྱང་རུང་ཆུའི་འགྲམ་ན་འདུག་ཀྱང་རུང་བར་ཤེས་
པར་བྱའོ། །ཡོ་བ་ཞེས་བྱ་བ་ནི་ཆུའི་གཞུང་ཡོ་བའོ། །གཏིབ་ཆད་པ་ཞེས་བྱ་བ་ནི་ཆུ་ཀླུང་གི་འགྲམ་གཏིབ་ཆད་པ་ཉིད་དོ། །དཔའ་ཀློང་ཞེས་བྱ་བ་ནི་ཆུ་སྲུབས་ཆེན་པོ་གཅིག་ཏུ་འཁྱིལ་ཞིང་འཁྲུགས་པའོ། །རུ་སྐྱ་ཞེས་བྱ་བ་ནི་གྲུ་སྨད་ཀྱི་སྐྱ་བ་ཆེན་པོའོ། །གདོས་པ་ཞེས་བྱ་བ་ནི་གསོག་ཤིང་ངོ།།
རུ་སྐྱ་འཛིན་པ་ཞེས་བྱ་བ་ནི་རླུང་གཡོར་ཐོགས་པའོ། །དགེ་སློང་མ་དང་ལྷན་ཅིག་གྲུར་འཇུག་པའི་ལྟུང་བྱེད་དེ་ཉི་ཤུ་བདུན་པའི་ཚིག་རྣམ་པར་བཤད་པ་རྫོགས་སོ།། །།དོན་གྱིས་ན་ཞེས་བྱ་བ་ནི་ནོར་དག་འཆར་ཀའི་ཡིན་པའི་ཕྱིར་རོ། །སྟན་ལ་ཞེས་བྱ་བ་ནི་གཞི་ལའོ། །ས་དང་ཁྲི་དང་
ཁྲིའུ་ལ་སོགས་པ་གཞི་གང་ཡང་རུང་བ་ལའོ། །འདོམ་གང་གི་ནང་ཞེས་བྱ་བ་ནི་ཕྱོགས་བཞིར་འདོམ་གང་གི་ནང་ངོ། །སྒོ་གང་ལ་སོགས་པ་ལྟུང་བ་མེད་པ་ནི་དབེན་པ་ཉིད་མ་ཡིན་པས་ལམ་ཁ་དང་འདྲ་བའི་ཕྱིར་དངོས་གཞི་མེད་དོ། །སྨན་འཐག་ཏུ་འཇུག་པ་ནི་ཆོས་དང་ལྡན་པའི་ཕྱིར་ཉེས་
བྱས་ཀྱང་མེད་དོ། །གཅིག་པུ་འདུག་པའི་ལྟུང་བྱེད་དེ་ཉི་ཤུ་བརྒྱད་པའི་ཚིག་རྣམ་པར་བཤད་པ་རྫོགས་སོ།། །།ཕྱག་དར་དང་བཅས་པ་ཞེས་བྱ་བ་ནི་ཕྱག་དར་གྱིས་གང་བའོ། །འགྲེང་ན་ཞེས་བྱ་བ་ནི་མཚོན་པ་སྟེ་སྤྱོད་ལམ་གང་ཡང་རུང་བས་ལྷན་ཅིག་འདུག་ནའོ། །གཅིག་པུ་
འགྲེང་བའི་ལྟུང་བྱེད་དེ་ཉི་ཤུ་དགུ་པའི་ཚིག་རྣམ་པར་བཤད་པ་རྫོགས་སོ།། །།ངའི་སྨད་གཡོགས་ཞེས་བྱ་བ་ནི་བཅོམ་ལྡན་འདས་ཀྱིས་དེར་རབ་ཏུ་བྱུང་བའི་ཚེ་གང་གི་ན་བཟའ་དེ་དག་ལ་སྩལ་པའི་ཕྱིར་རོ། །མཚོན་གྱིས་དྲས་པ་ཞེས་བྱ་བ་ནི་མཚོན་གྱིས་ཁ་ཚར་དང་ཕུན་ཚང་དག་
བཅད་པའོ། །ཚེ་དང་ལྡན་པ་འོད་སྲུངས་ཆེན་པོས་ཅང་མི་སྨྲ་བས་བཅོམ་ལྡན་འདས་ལས་མཉན་ཏོ་ཞེས་བྱ་བ་ནི་ཁྱིམ་བདག་འོག་ནས་འབྱུང་བ་དེ་ལ་ཕན་གདགས་པ་དང། སྦྱངས་པའི་ཡོན་ཏན་ཅན་དག་ལ་རྐྱེན་གྱི་དབང་གིས་ཡི་དམ་བརྟན་དུ་རུང་བའི་སྐབས་དབྱེ་བ་གླིང་བ་དང། བཅོམ་