༄༅། །ཆོས་ཀྱི་རྗེ་ཞེས་ལན་གཉིས་སུ་བཟླས་པ་ནི་གུས་པ་བསྐྱེད་པའི་ཕྱིར་རོ། །བཤིག་པ་ལེགས་སོ་ཞེས་བྱ་བ་ནི་གནོད་པ་མེད་དོ་ཞེས་བྱ་བའོ།། །།བམ་པོ་བཞི་པ། ཤིང་སྲུང་བའི་མི་སྣ་ཆེན་པོ་ལ་གཏོགས་པ་ཞེས་བྱ་བ་ནི་ཤིང་དག་སྲུང་སྦེད་པའི་མི་སྣ་
ཆེན་པོ་ལ་གཏོགས་པ་དཔོན་པོ་གང་ཡིན་པའོ། །གཏམ་འདྲེས་པ་ཞེས་བྱ་བ་ནི་ཆུར་ཤོག་འོངས་པ་ལེགས་སོ་ཞེས་བྱ་བ་ལ་སོགས་པའི་གཏམ་འདྲེས་པ་བྱས་པའི་ཕྱིར་རོ། །ཕེབས་པར་སྨྲ་བ་ཞེས་བྱ་བ་ནི་ཡིད་གཅུགས་པ་སྟེ། ཕེབས་པར་སྨྲ་བ་བྱས་པའི་ཕྱིར་རོ། །སྨོས་འགྲིན་
ཞེས་བྱ་བ་ནི་ངོ་ཤེས་པ་སྟེ་མིང་དང་རུས་ལ་སོགས་པ་གཟུང་བར་བྱ་བའི་ཕྱིར་རོ། །འགྲོགས་བཤེས་ཞེས་བྱ་བ་ནི་དེ་ལ་ཤེས་པ་སྐྱེས་པའི་ཕྱིར་རོ། །ལུས་འཕགས་མོའི་བུ་ཞེས་བྱ་བ་ནི་སྐྱེས་པའི་བཙུན་མོ་ལུས་འཕགས་མ་ཞེས་བྱ་བའི་བུ་ཡིན་པའི་ཕྱིར་རོ། །མ་ག་དྷཱར་བྱུང་བ་
ཞེས་བྱ་བ་ནི་ཡུལ་མ་ག་དྷཱ་དག་ཏུ་སྐྱེས་པའོ། །མ་སྐྱེས་དགྲ་ཞེས་བྱ་བ་ནི་མིང་སྟེ་མངལ་ན་གནས་པ་ཉིད་ཀྱིས་ཕ་ལ་དགྲ་ཉིད་བྱེད་པའི་ཕྱིར་རོ། །ཅི་བདེར་ཞེས་བྱ་བ་ནི་ཅི་འདོད་པར་རོ། །རལ་པ་ཞེས་བྱ་བ་ནི་རྡིབ་པའོ། །འདྲུམས་པ་ཞེས་བྱ་བ་ནི་གས་པའོ། །བཅོས་པ་ཞེས་བྱ་བ་ནི་གསོས་
པའོ༑ །འབྲེལ་པའི་དོན་དུ་ཞེས་བྱ་བ་ནི་འབྲེལ་པའི་དུས་ན་དགོས་པའོ། །སྦས་པ་ཞེས་བྱ་བ་ནི་དབེན་པའི་ཕྱོགས་སུ་བཞག་པའོ། །ཤིན་ཏུ་སྦས་པ་ཞེས་བྱ་བ་ནི་དོན་མེད་པར་མི་དགོད་པར་བྱས་པའོ། །ཤིན་ཏུ་བསྲུངས་པ་ཞེས་བྱ་བ་ནི་གྲོང་ཁྱེར་གསོ་བ་ལ་སོགས་པའི་དོན་དུ་ཡང་མི་
དགོད་པར་བྱས་པའོ། །ཡང་ན་བསྲུངས་པ་ཞེས་བྱ་བ་ནི་ཚལ་ཟ་དག་གིས་བཟློག་པའོ། །ཤིན་ཏུ་བསྲུངས་པ་ཞེས་བྱ་བ་ནི་རྒྱལ་པོ་རང་ཉིད་ཀྱིས་བཟློག་པའོ། །སྟེར་བར་སླ་བ་མ་ཡིན་པ་ཞེས་བྱ་བ་ནི་སྦྱིན་པའི་འོས་སུ་བདེ་བླག་ཏུ་མི་བྱེད་པ་གང་ཡིན་པའོ། །ཕྱུང་སྟེ་ཞེས་བྱ་བ་ནི་ཁྲོད་ནས་
ཕྱུང་སྟེའོ། །བཅད་ཅིང་ཞེས་བྱ་བ་ནི་ཐད་ཀར་བཅད་ཅིང་ངོ། །གཤེགས་ནས་ཞེས་བྱ་བ་ནི་ཆུ་ཚལ་དུ་གཤེགས་པའོ། །འདྲེན་པར་བྱེད་དོ་ཞེས་བྱ་བ་ནི་ཁྱེར་བར་བྱེད་པའོ། །མཁར་གྱི་ཕྱི་ལམ་ཞེས་བྱ་བ་ནི་ཁོར་ཁོར་ཡུག་ཏུ་རྗེས་སུ་འགྲོ་བར་བྱ་བའི་ཕྱིར་ར་བའི་དྲུང་ཐོག་དག་ཏུ་ལམ་