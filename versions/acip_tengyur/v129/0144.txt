ཤངས་ཀྱི་སྦུབས་གཉིས་དཔེ་བྱད་བཟང་པོ་གཉིས་དང། དཔྲལ་བ་དཔེ་བྱད་བཟང་པོ་གཅིག་དང། སྤྱན་གྱི་གྲྭ་གཉིས་དང། སྙན་གཉིས་དཔེ་བྱད་བཟང་པོ་བཞི་དང། དབུ་སྐྲ་དང་བཅས་པ་དཔེ་བྱད་བཟང་པོ་གཅིག་སྟེ། དཔེ་བྱད་བཟང་པོ་ཉི་ཤུ་
པོ་དེ་དག་ནི་མགུར་ཡན་ཆད་དུ་གཏོགས་པ་ཡིན་ནོ། །གཟུགས་ཅན་ཞེས་བྱ་བ་ནི་གཟུགས་ཀྱི་སྐུའོ། །མ་འདྲེས་པའི་དྲན་པ་ཉེ་བར་གཞག་པ་གསུམ་ཞེས་བྱ་བ་ནི་ཐུན་མོང་མ་ཡིན་པའི་མཁྱེན་པ་གསུམ་སྟེ། གུས་པར་ཉན་པ་རྣམས་ལ་སེམས་སྙོམས་པ་དང། གུས་པར་མི་ཉན་པ་རྣམས་
ལ་སེམས་སྙོམས་པ་དང། གུས་པར་ཉན་པ་དང་མི་གུས་པར་ཉན་པ་རྣམས་ལ་སེམས་སྙོམས་པའོ། །ཐུགས་རྗེ་ཆེན་པོ་ཞེས་བྱ་བ་ནི་ཁམས་གསུམ་པའི་སེམས་ཅན་ལ་དམིགས་པ་སྡུག་བསྔལ་ཉིད་གསུམ་གྱི་རྣམ་པ་མཉམ་པར་འཇུག་པ་དེ་བཞིན་གཤེགས་པའི་རྒྱུད་ལ་མངའ་བ། ཐབས་ཀྱི་
འཇུག་པ་འཕགས་པའི་ལམ་སྐྱེད་པ་མྱ་ངན་ལས་འདས་པ་ཐོབ་པར་མཛད་པ་ཟག་པ་དང་བཅས་པའི་བློའོ། །ལྡན་པར་ཞེས་བྱ་བ་ནི་མངའ་བའོ། །ཉན་ཐོས་ཆེན་པོ་དག་ཅེས་བྱ་བ་ནི་མངོན་པར་ཞེས་པའི་ཡོན་ཏན་གྱི་གཙོ་བོར་གྱུར་པའི་སློབ་མ་དག་གོ། །ལྟད་མོ་ཞེས་བྱ་བ་ནི་མི་སྲིད་དོ་སྙམ་དུ་ཐེ་
ཚོམ་ཟ་ཞིང་ལྟ་འདོད་པའོ། །ངོ་མཚར་ཞེས་བྱ་བ་ནི་བརྒྱ་ལ་མ་ན་འབྱུང་བའི་ཆོས་སོ། །རྨད་དུ་བྱུང་བ་ཞེས་བྱ་བ་ནི་དོན་དང་ལྡན་པའི་ཆོས་སོ། །ཅུང་ཞིག་ཅེས་བྱ་བ་ནི་མི་ཤེས་པའི་རང་བཞིན་ནོ། །ལྟད་མོ་བྲལ་བའི་དགོངས་ལྡན་པ། །ཞེས་བྱ་བ་ནི་ལྟད་མོའི་སེམས་སྤངས་པའོ། །སྐྱེ་ངན་ཞེས་བྱ་བ་ནི་
སྐྱེ་བོ་ངན་པ་དག་སྟེ་སྨད་པའི་ཚིག་གོ། །དོན་མེད་ཅེས་བྱ་བ་ནི་དོན་དང་མི་ལྡན་པའོ། །ངེས་པར་ཞེས་བྱ་བ་ནི་གོར་མ་ཆག་པའོ། །འཕྲལ་ཁོན་ལ་ཞེས་བྱ་བ་ནི་གཟི་བརྗིད་མི་བཟོད་པའི་ཕྱིར་ཐོག་མ་བྱས་པའོ། །གཤེགས་ཏེ་ཞེས་བྱ་བ་ནི་བྱོན་ཏེའོ། །འགྲོ་བ་ཞེས་བྱ་བ་ནི་རྣམ་པར་སྨིན་པ་
ལས་སྐྱེས་པའི་ཕུང་པོ་དག་གོ། །སྐྱེ་བ་ཞེས་བྱ་བ་ནི་སྲིད་པ་བར་མ་ལ་འབྱུང་བ་ལ་སོགས་པ་དགེ་བ་ཉོན་མོངས་པ་ཅན་དང། ཉེ་བར་བསགས་པ་ལས་བྱུང་བ་དང། རྒྱུ་མཐུན་པ་ལས་བྱུང་བ་དག་གོ། །ཚེ་ཕྱི་མ་ཞེས་བྱ་བ་ནི་དུས་དང་པོའི་སྲིད་པའོ། །ཡང་ན་འགྲོ་བ་ནི་བར་མ་དོའི་སྲིད་