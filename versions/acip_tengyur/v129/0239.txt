༄༅། །བྱ་བ་ནི་ཡུལ་གཞན་དུ་བྱིན་པའི་ནོར་ལས་ཡུལ་གཞན་དུ་ཁེ་སྤོགས་ཀྱི་སྐྱེད་འཐོབ་པའོ། །སྒྲོན་མ་རབ་ཏུ་འབར་བ་ཞེས་བྱ་བ་ནི་རྩ་བ་ནས་ཀྱང་འབར་བའོ། །རྒྱ་མ་བྱིང་དམ་ཞེས་བྱ་བ་ནི་རྒྱ་དྲུད་པས་མ་བྱིད་དམ་ཞེས་བྱའོ། །མ་ཞུ་འམ་ཞེས་བྱ་བ་ནི་རྒྱ་མ་ཚིག་གམ་ཞེས་པའོ། །སྒྱུ་
མ་ཞུགས་སམ་ཞེས་བྱ་བ་ནི་རྒྱ་ལ་སྒྱུ་ཐབས་མ་བྱས་སམ་ཞེས་པའོ། །གོམ་པ་བསྐྱེད་དེ་ཞེས་བྱ་བ་ནི་གོམ་པ་ཆེར་འདོར་བའོ། །རྟུག་པ་ལ་དད་པ་ཞེས་བྱ་བ་ནི་ཁྱོད་རྟུག་པ་ཙམ་ལ་དད་པ་ཡིན་གྱི་སྦྱིན་པ་དང་མཆོད་པ་ལ་སོགས་པ་མ་ཡིན་ནོ་ཞེས་བྱ་བའི་ཐ་ཚིག་གོ། །སྒྱིད་པ་གཉིས་སྐྲངས་སྐྲངས་
སུ་ཞེས་བྱ་བ་ནི་སྐྲངས་པར་གྱུར་གྱི་བར་དུའོ། །བྲམ་ཟེ་གཙང་སྒྲ་ཅན་ཞེས་བྱ་བ་ནི་སྡེ་བ་སྦྱར་ཀློག་པ་སྟེ་ཆུང་མ་མ་བླངས་པ་ཞེས་བྱ་བའི་ཐ་ཚིག་གོ། །ཞལ་ཏ་བྱེད་པ་ཞེས་བྱ་བ་ནི་ལས་བྱེད་པའོ། །རུང་བ་བྱེད་པ་ཞེས་བྱ་བ་ནི་ལྷ་འབངས་སམ་རྩེ་དགོད་དོ། །ལན་གཉིས་སམ་གསུམ་དུ་བསྐུལ་བར་བྱ་
དྲན་པར་བྱ་བ་ནི་ཚིག་གི་བདག་ཉིད་ཀྱིས་དེ་ལན་གསུམ་པས་ལྷག་པར་བསྐུལ་བར་མི་བྱ་བའོ། །ལན་བཞི་ལན་ལྔ་ལན་དྲུག་གི་བར་དུ་ཞེས་བྱ་བ་ནི་སྔར་བསྐུལ་བ་ལན་གསུམ་བྱས་པའི་འོག་ཏུ་ཕྱོགས་སུ་ཅང་མི་སྨྲ་བར་བསྡད་པ་ཡང་ལན་གསུམ་བྱས་ཏེ་བསྐུལ་བ་དང། བསྡད་པ་དང་གཉིས་
ཀ་ལ་སྤྱིར་ལན་དྲུག་ཏུ་བགྲང་བ་ཡིན་གྱི་ཕྱོགས་སུ་བསྡད་པ་འབའ་ཞིག་ལ་ལན་དྲུག་བྱ་བ་མ་ཡིན་ཏེ། བསྐུལ་བ་ལན་གསུམ་ལས་ལྷག་གམ་བསྡད་པ་ལན་གསུམ་ལས་ལྷག་པ་བྱས་ཏེ། གོས་གྲུབ་ན་སྤང་བའི་ལྟུང་བྱེད་དུ་འགྱུར་བའི་ཕྱིར་རོ། །ཕྱོགས་སུ་ཞེས་བྱ་བ་ལ། ཕྱོགས་གང་དུ་ཞེ་
ན་དེའི་ཕྱིར་ཕྱོགས་བཞི་པོ་དེ་དག་ཏུ་ཞེས་བྱ་བ་གསུངས་ཏེ། དེ་དག་ཏུ་མི་དག་ཕལ་ཆེར་གནས་པ་ལས་དགོངས་སོ། །འབོད་གནས་ཞེས་བྱ་བ་ནི་ལས་འདོད་པའི་མི་དག་འབོད་པའི་གནས་སོ། །ཁྱིམ་གནས་ཞེས་བྱ་བ་ནི་འདུག་པའི་གནས་སོ། །ཧ་ཅང་མྱུར་བ་ཞེས་བྱ་བ་ནི་ཚིག་མྱུར་བའོ། །
ཐོགས་པ་མེད་པ་ཞེས་བྱ་བ་ནི་མི་སྡོད་པར་རོ། །བརྗོད་ཅིང་ཞེས་བྱ་བ་ནི་ཞལ་ཏ་བྱེད་པས་སོ། །གཞན་གྱི་ཚིག་གི་སྐབས་ཞེས་བྱ་བ་ནི་སྐུལ་བར་བྱེད་པའི་དགེ་སློང་གིའོ། །དེའི་དོན་ཅིར་ཡང་མ་གྲུབ་ཀྱིས་ཞེས་བྱ་བ་ནི་འབྲས་བུ་ཅི་ཙམ་ཡང་མ་གྲུབ་ཀྱིས་ཞེས་བྱ་བའི་ཐ་ཚིག་གོ། །ཤེས་པར་གྱིས་ཤིག་