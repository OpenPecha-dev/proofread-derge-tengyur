།ལོབས་པ་ཞེས་བྱ་བ་ནི་མངོན་སུམ་དུ་བྱས་ཤིང་ལྕེའི་རྩེ་མོས་གནས་པར་འགྱུར་པའོ། །དེ་དག་ནི་བླང་བ་དང་དོར་བ་ཡོངས་སུ་ཤེས་པས་བདག་ཉིད་བསྲུང་བ་ལ་དགོངས་པའི་ཆོས་སུ་བསྟན་ཏོ། །རྒྱལ་ཚབ་ལྟ་བུ་ཞེས་བྱ་
བ་ནི་བསྟན་པའི་ཚུལ་ཁྲིམས་ཀྱིས་བཅོམ་ལྡན་འདས་རྒྱལ་པོའི་བཀའི་སྲས་ཞེས་བྱ་བའི་ཐ་ཚིག་གོ། །གྲོང་ཁྱེར་བའི་སྐད་དང་ལྡན་པ་ཞེས་བྱ་བ་ནི་སྐད་མཁས་པའི་ཕྱིར་རྒྱལ་ཚབ་ལ་སོགས་པའི་སྒྲ་མི་བརྗོད་པའོ། །སུན་མ་ཕྱུང་བ་ཞེས་བྱ་བ་ནི་དང་པོ་ནས་སོ། །སུན་ཕྱུང་ན་ཡང་ལྟུང་བ་དེ་ཆོས་
བཞིན་དུ་ཕྱིར་བྱས་པས་ནི་སུན་མ་ཕྱུང་བ་ཉིད་ཀྱི་གནས་སྐབས་གསལ་བར་བསྟན་པའོ། །རྗེས་དང་བཅས་ཞེས་བྱ་བ་ནི་འཛེམ་པ་དང་བཅས་པའོ། །གུས་པ་དང་བཅས་ཞེས་བྱ་བ་ནི་རྗེ་དཔོན་དུ་བྱས་པ་དང་བཅས་པའོ། །རེག་པ་ཞེས་བྱ་བ་ནི་ཁྲུས་དང་ཉེ་རེག་དང་འཐོར་འཐུང་གི་རེག་པའོ། །
ཡུན་རིང་དུ་འཚེ་བར་གྱུར་ཅིག་ཅེ་བྱ་བ་ནི་འཕགས་པའི་ཆོས་སོ། །ཚེ་རིང་དུ་སྐྱོང་བར་གྱུར་ཅིག་ཅེས་བྱ་བ་ནི་ཚེ་ལྷག་པར་འཕེལ་བར་འགྱུར་ཅིག་པའོ། །ལམ་ཕྲན་ཅེས་བྱ་བ་ནི་ལམ་སྲང་ཕྲ་མོའོ། །བུལ་ཞེས་བྱ་བ་ནི་བརྗེད་ངས་པའོ། །ཆུང་བ་ཞེས་བྱ་བ་ནི་བློ་ཆུང་བའོ། །རིགས་གཉིས་པ་ཞེས་
བྱ་བ་ནི་རྒྱལ་རིགས་སོ། །ལུགས་སུ་འབྱུང་བ་ཞེས་བྱ་བ་ནི་མ་རིག་པའི་རྐྱེན་གྱིས་འདུ་བྱེད་རྣམས་ཞེས་བྱ་བ་ལ་སོགས་པ་འཁོར་བར་འཇུག་པའི་ལུགས་སུ་འབྱུང་བའོ། །ལུགས་ལས་བཟློག་པ་ཞེས་བྱ་བ་ནི་མ་རིག་པ་འགགས་པས་འདུ་བྱེད་རྣམས་འགག་ཅེས་བྱ་བ་ལ་སོགས་པ་འཁོར་
བའི་ལུགས་ལས་བཟློག་པའོ། །བསྲབས་པ་ཞེས་བྱ་བ་ནི་ཆུང་བའོ། །ཡོངས་སུ་ཟད་པ་ཞེས་བྱ་བ་ནི་ཞིང་ལ་སོགས་པ་དག་ལས་འབྲས་བུ་མི་འབྱུང་བའོ། །ཡོངས་སུ་གཏུགས་ཞེས་བྱ་བ་ནི་གཞི་ཉམས་པ་སྟེ་ཞིང་ལ་སོགས་པ་མི་རུང་བར་འགྱུར་ཞེས་བྱ་བའི་ཐ་ཚིག་གོ། །སྒྲུབ་པ་གཅེས་
པ་ཡིན་གྱི་ཞེས་བྱ་བ་ནི། ཚུལ་ཁྲིམས་དང། ཐོས་པ་དང། བསྒོམ་པ་ལ་སོགས་པ་གཙོ་བོ་ཡིན་ནོ་ཞེས་བྱ་བའི་ཐ་ཚིག་གོ། །འདོད་བྲལ་ཞེས་བྱ་བ་ནི་འདོད་པ་བསྟེན་པ་དང་བྲལ་བའོ། །དྲན་པ་དང་ལྡན་པ་ཞེས་བྱ་བ་ནི་དྲན་པ་ཉེ་བར་གནས་པའོ། །ཤེས་བཞིན་ཅན་ཞེས་བྱ་བ་ནི་ཤེས་རབ་