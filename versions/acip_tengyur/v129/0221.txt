༄༅། །མི་མཐུན་པའི་ཡོ་བྱད་རུང་བ་བདག་གིར་བྱས་པ་དག་ཀྱང་སྤང་བ་ཉིད་དུ་འགྱུར་ཏེ། སྔ་མའི་ལྟུང་བ་འཆགས་པའི་ཚེ་ན་དེ་དག་སྤང་བ་ཡིན་གྱི་ཕྱི་མ་དེ་དག་གི་ཕྱིར་ནི་ལྟུང་བ་བཤགས་པ་མི་དགོས་ཏེ། དེའི་གཞི་ལས་ལྟུང་བ་མི་འབྱུང་བའི་ཕྱིར་རོ། །འཆང་བའི་སྤང་བ་སྟེ་དང་པོའི་ཚིག་རྣམ་
པར་བཤད་པ་རྫོགས་སོ།། །།སྟོད་གཡོགས་སྨད་གཡོགས་དང་བཅས་པ་ཞེས་བྱ་བ་ནི་སྟོད་གཡོགས་དང་ཤམ་ཐབས་དང་བཅས་པའོ། །མ་སྦས་པ་ཞེས་བྱ་བ་ནི་རོ་སྨད་སྣང་བའི་ཕྱིར་རོ། །སྦེད་དུ་མ་བཅུག་པ་ཞེས་བྱ་བ་ནི་རོ་སྟོད་སྣང་བའི་ཕྱིར་རོ། །སྐེམས་པ་ཞེས་བྱ་བ་ནི་ཉི་མ་ལ་སྐེམས་པའོ། །
བསང་པ་ཞེས་བྱ་བ་ནི་གྲི་བ་མ་ལ་བསང་པའོ། །འདིངས་པ་ཞེས་བྱ་བ་ནི་འགྲེམས་པའོ། །སྦྲུག་པ་ཞེས་བྱ་བ་ནི་སྤྲུག་བརྡབ་བྱ་བའོ། །བརྟུལ་བ་ཞེས་བྱ་བ་ནི་སྡུད་པའོ། །སྦེད་པ་ཞེས་བྱ་བ་ནི་གཏུར་བུ་ལ་སོགས་པར་འཇུད་པའོ། །གསོ་སྦྱོང་གཅིག་པའི་གནས་ཀྱི་སྡོམ་པ་ཞེས་བྱ་བ་ནི་གང་དུ་གསོ་སྦྱོང་བྱེད་
པའི་གནས་སོ། །ཆུ་རླབས་ཞེས་བྱ་བ་ནི་ཆུའི་རླབས་སོ། །ཡོངས་སུ་སྐྱོང་ཞེས་བྱ་བ་ནི་ཡོངས་སུ་བསྐྱངས་པའོ། །སྣམ་སྦྱར་དང་འབྲལ་བར་མི་འགྱུར་བའི་གནང་བ་ཞེས་བྱ་བ་ནི་སྣམ་སྦྱར་དང་མཚམས་པ་ལ་སོགས་པ་གནས་ཐུན་མོང་མ་ཡིན་པ་གཞན་དག་ཏུ་སྐྱ་རེངས་ཀྱིས་ཆོད་པར་གྱུར་བ་ལ་འབྲལ་བའི་
སྤང་པའི་ལྟུང་བྱེད་མི་འབྱུང་བར་གནང་པའི་ངེས་པའོ། །རླུང་ནད་ཅན་ཞེས་བྱ་བ་ནི་རླུང་གི་ནད་ཡོད་པའོ། །མུ་བཞི་ཞེས་བྱ་བ་ལ། མུ་བཞིན་ཞེས་བྱ་བ་ནི་འདིར་རྣམ་པ་ལ་བྱའོ། །ཁྱིམ་གྱི་ཚོགས་དང་ལྡན་པ་ཞེས་བྱ་བ་ནི་ཁྱིམ་མང་པོ་དང་ལྡན་པའོ། །ཉེ་འཁོར་ཞེས་བྱ་བ་ནི་འཁོར་གྱི་ཉེ་འཁོར་རོ། །ཁྱིམ་
ཞེས་བྱ་བ་ནི་ཉེ་དུའི་ཚོགས་སོ། །རྟེན་འགྲོ་ཞེས་བྱ་བ་ནི་རོལ་མོ་མཁན་གྱི་བྱེ་བྲག་གོ། །མུ་སྟེགས་ཅན་ཞེས་བྱ་བ་ནི་བསྟི་གནས་ན་གནས་པ་རབ་ཏུ་བྱུང་བ་བཞེས་བྱ་བའི་ཐ་ཚིག་གོ། །ཚོང་རྡལ་ཞེས་བྱ་བ་ནི་ཟོང་འཚོང་བར་བྱེད་པའི་གནས་སོ། །ཚོང་ཁང་ཞེས་བྱ་བ་ནི་ཟོང་བཅེར་བའི་གནས་སོ། །དགྲ་ཁང་
ཞེས་བྱ་བ་ནི་བསྲུང་བའི་གནས་སོ། །གཡུལ་ཞེས་བྱ་བ་ནི་བརྡུང་བའི་གནས་སོ། །གཡུལ་གྱི་ཚོགས་ཞེས་བྱ་བ་ནི་གཡུལ་གྱི་དཀྱིལ་འཁོར་རོ། །རི་ཁྲོད་པ་རྣམས་ཞེས་བྱ་བ་ནི་འབྲོག་དགོན་པ་ན་གནས་པ་དག་སྟེ་དེ་དག་གི་ཁྱིམ་ནི་ཤིང་དང་ལོ་མ་དང་འདབ་མ་ལ་སོགས་པས་གཡོགས་པའི་ཁྱིམ་ཆེན་པོ་