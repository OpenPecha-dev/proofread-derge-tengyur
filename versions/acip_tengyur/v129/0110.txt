དེས་ཆོས་ཀྱིས་སྐྱེ་དགུ་དགའ་བར་བྱེད་པས་སོ། །རྒྱལ་རིགས་ཀྱི་དཀྱིལ་འཁོར་ཞེས་བྱ་བ་ནི་རྒྱལ་རིགས་ཀྱི་སྡེ་ཚན་ཏེ་རྒྱལ་རིགས་ཀྱི་རིགས་ཞེས་བྱ་བའི་ཐ་ཚིག་གོ། །དེ་ཡང་ཆོས་ཀྱིས་ཡིན་གྱི་ཞེས་བྱ་བ་ནི་སྐྱེ་དགུ་སྲུང་བར་བྱེད་ཅིང་སེམས་ཅན་ལ་རྗེས་སུ་སྙིང་བརྩེ་བ་ཉིད་འདིར་ཆོས་
ཡིན་ནོ། །ཡོངས་སུ་འཛིན་པ་ཞེས་བྱ་བ་ནི་བདག་གིར་བྱེད་པའམ་ཡོངས་སུ་བཟུང་བའི་རྫས་སོ། །ནད་ཅེས་བྱ་བ་ནི་སྦུབས་ནང་དུ་བལྟས་པའི་རྨའོ། །འབྲས་ཞེས་བྱ་བ་ནི་སྦུབས་ཕྱིར་བལྟས་པའི་རྨའོ། །ཟུག་རྔུ་ཞེས་བྱ་བ་ནི་འཇུག་པ་གློ་བུར་བའོ། །དེ་དག་ནི་ནད་ལ་སོགས་པ་དང་འདྲ་བའི་ཕྱིར་
སྨོས་པ་ཡིན་ནོ། །སྡུག་བསྔལ་གྱི་རྩ་བ་ཞེས་བྱ་བ་ནི་ལུས་དང་སེམས་ངལ་བའི་རྒྱུ་ཡིན་པའོ། །དགོན་པའི་གནས་ཞེས་བྱ་བ་ནི་དགོན་པའི་འདུག་གནས་སོ། །སྤྱིལ་པོ་ཞེས་བྱ་བ་ནི་ཁྱིམ་མོ། །བསམ་གཏན་ཞེས་བྱ་བ་ནི་ཏིང་ངེ་འཛིན་ཏོ། །རབ་ཏུ་དབེན་པ་ཞེས་བྱ་བ་ནི་ལུས་དང་སེམས་དབེན་པའམ་འདོད་
ཆགས་དང་བྲལ་བའོ། །མངོན་པར་རྫོགས་པར་མ་རྟོགས་པ་ཞེས་བྱ་བ་ནི་ཁོང་དུ་མ་ཆུད་པའོ། །སྔགས་ཞེས་བྱ་བ་ནི་དུག་སེལ་བ་ལ་སོགས་པའི་འབྲས་བུ་དང་ལྡན་པ་སྐྱེས་བུ་ཆེན་པོའི་ཚིག་གོ། །གཞུང་ཞེས་བྱ་བ་ནི་འདོད་པའི་གོ་རིམས་བཞིན་དུ་སྡེབས་པའོ། །རིག་བྱེད་ཅེས་བྱ་བ་ནི་ཤེས་པ་བསྟན་པའི་
ཚིག་གོ། །སྦྱར་ཞེས་བྱ་བ་ནི་དོན་དང་ལྡན་པའི་འབྲེལ་པས་སྦྱར་བའོ། །ཅི་ནུས་ཞེས་བྱ་བ་ནི་ཇི་ལྟར་སྤྲོ་བའོ། །ཅི་ལྕོགས་ཞེས་བྱ་བ་ནི་ནོར་ཇི་ལྟ་བར་རོ། །ཕྱི་རོལ་དུ་སེམས་པ་ཞེས་བྱ་བ་ནི་མི་ཕྱོགས་པའོ། །དེ་ཡང་ཆོས་ཀྱི་ཡིན་ཞེས་བྱ་བ་ནི་འདིར་ཡང་འདོད་པ་མེད་པ་ལ་སོགས་པ་ནི་ཆོས་ཡིན་
ནོ༑ །ཁང་ཁྱིམ་སོ་སོ་དང་ལྡན་པ་ཞེས་བྱ་བ་ནི་ཁང་ཁྱིམ་སོ་སོར་མཁོ་བའོ། །བཟོའི་གནས་ཞེས་བྱ་བ་ནི་བུམ་པ་དང་ཕྲུ་བ་བྱེད་པ་ལ་སོགས་པའོ། །ལས་ཀྱི་གནས་ཞེས་བྱ་བ་ནི་ཞིང་ལས་དང་བ་ལང་བཙའ་བ་དང་ས་ཕྱགས་པ་ལ་སོགས་པའོ། །དེ་ཡང་ཆོས་ཀྱིས་ཡིན་གྱི་ཞེས་བྱ་བ་ནི་འདིར་བརྩོན་
འགྲུས་ལ་ནོས་ཞེས་བྱ་བའོ། །མངོན་དུ་སྨྲ་བ་ཞེས་བྱ་བ་ནི་ཕྱག་འཚལ་ལོ་ཞེས་མངོན་དུ་སྨྲ་བའོ། །ཕྱག་བྱ་བ་ཞེས་བྱ་བ་ནི་ལུས་ཀྱིས་འདུད་པའོ། །ལྡང་བ་ཞེས་བྱ་བ་ནི་མངོན་དུ་ལྡང་བའོ། །ཐལ་མོ་སྦྱར་བ་ཞེས་བྱ་བ་ནི་ཐལ་མོ་སྦྱར་བའི་ལས་སོ། །འདུད་པའི་ལས་ཞེས་བྱ་བ་ནི་ལུས་འདུད་པ་