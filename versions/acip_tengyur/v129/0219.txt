༄༅། །ཀུན་སྤྱོད་པ་བསྔགས་པ་ལས་བྱུང་བ་འམ། སྨྱན་བྱེད་པ་ལས་བྱུང་བ་འམ། གཞི་མེད་པ་དང། བག་ཙམ་གྱིས་སྐུར་བ་འདེབས་པ་ལས་བྱུང་བ་ཞེས་བྱ་བའི་ཐ་ཚིག་གོ། །དགུ་བཅུ་དག་ལས་གང་ལས་ཀྱང་རུང་བས་སོ་ཞེས་བྱ་བ་ནི་བརྫུན་སྨྲ་བ་ལས་བྱུང་བ་འམ། སྐྱོན་ནས་སྨྲ་བ་ལས་
བྱུང་ངམ༑ ཆོས་སྟོན་པ་ལས་བྱུང་བ་འམ། ཚིག་མཐུན་པར་ཀློག་པ་ལས་བྱུང་བ་འམ། གཞི་མེད་པར་དགེ་འདུན་ལྷག་མས་སྐུར་པ་འདེབས་པ་ཞེས་བྱ་བའི་ཐ་ཚིག་གོ། །ལྟུང་བ་ལ་མི་མཁས་པ་ཞེས་བྱ་བ་ནི་དེའི་རང་གི་ངོ་བོ་མི་ཤེས་པའི་ཕྱིར་རོ། །ལྟུང་བའི་གླེང་གཞི་ལ་མི་མཁས་པ་ཞེས་བྱ་བ་ནི་དེའི་རྒྱུ་
མི་ཤེས་པའི་ཕྱིར་རོ། །ལྟུང་བ་ཀུན་ནས་སློང་བ་ལ་མི་མཁས་པའི་ཞེས་བྱ་བ་ནི་དེ་འབྱུང་བར་མི་ཤེས་པའི་ཕྱིར་རོ། །རང་བཞིན་དང་བཅས་པའི་ཁ་ན་མ་ཐོ་བ་དང་བཅས་པ་ཞེས་བྱ་བ་ལ། རང་བཞིན་གྱི་ཁ་ན་མ་ཐོ་བ་དང་བཅས་པ་ནི་ཉོན་མོངས་པ་ཅན་གྱིས་སེམས་ལས་བྱུང་བ་སྟེ། ངོ་བོ་ཉིད་ཀྱིས་སྐྱོན་ཆགས་
པའི་ཕྱིར་རོ། །བཅས་པའི་ཁ་ན་མ་ཐོ་བ་དང་བཅས་པ་ནི་ཉོན་མོངས་པ་ཅན་མ་ཡིན་ཡང་སྨད་པའི་དབང་གིས་བཀག་པའོ། །ཆད་པའི་ལས་འོས་པ་ཡིན་པས་ཞེས་བྱ་བ་ནི་མ་མཐོང་བས་གནས་ནས་དབྱུང་བ་དང། དེའི་ངོ་བོ་ཉིད་ཚོལ་དུ་གཞུག་པ་སྦྱིན་པ་གདུལ་བའི་ལས་འོས་པ་ཡིན་ཏེ། དེ་ལ་གནས་
ནས་དབྱུང་བ་ནི་ནན་ཏུར་གྱི་ལས་ཀྱི་སྐབས་ཉིད་ནས་འབྱུང་བས་འདིར་ནི་དེའི་ངོ་བོ་ཉིད་ཚོལ་དུ་གཞུག་པ་སྦྱིན་པ་འབའ་ཞིག་བསྟན་ཏེ། ལྟུང་བ་དེའི་ངོ་བོ་ཉིད་བཙལ་བས་དྲན་པ་བརྗེད་པ་རྣམ་པར་བཅད་པའི་ཕྱིར་རོ། །དགེ་ཚུལ་ཉེ་བར་གཞག་པར་མི་བྱའོ་ཞེས་བྱ་བ་ནི་སྔར་རབ་ཏུ་བྱུང་ཟིན་པ་ཡང་ངོ། །སོ་སོར་
ཐར་པའི་མདོ་གདོན་པར་མི་བྱའོ་ཞེས་བྱ་བ་ནི་གསོ་སྦྱོང་གི་ཚེའོ། །མ་ངེས་པའི་ཆོས་དང་པོའི་ཚིག་རྣམ་པར་བཤད་པ་རྫོགས་སོ།། །།འདོད་པ་བྱར་མི་རུང་བར་ཞེས་བྱ་བ་ནི་མི་ཚངས་པར་སྤྱད་པར་བྱར་མི་རུང་བ་སྟེ་ཐག་རིང་བའི་ཕྱིར་རོ། །དེས་ན་འདིར་མི་ཚངས་པར་སྤྱོད་པའི་ཕམ་པར་འགྱུར་བ་
མེད་པས་དགེ་འདུན་ལྷག་མ་དང་ལྟུང་བྱེད་ཀྱི་གླེང་བ་བསྟན་པར་ཤེས་པར་བྱའོ། །ལྷག་མ་ཐམས་ཅད་ནི་སྔ་མ་བཞིན་ནོ། །མ་ངེས་པའི་ཆོས་གཉིས་པའི་ཚིག་རྣམ་པར་བཤད་པ་རྫོགས་སོ།། །།འདུལ་བ་རྣམ་པར་འབྱེད་པའི་ཚིག་རྣམ་པར་བཤད་པ་སློབ་དཔོན་དུལ་བའི་ལྷས་ཉེ་བར་སྦྱར་བ་ལས་