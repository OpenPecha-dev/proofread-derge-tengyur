༄༅། །དང། ཆུའི་ནང་དུ་སྣང་བ་ལ་བགེགས་བྱེད་པ་ལས་ས་དང། སྣུམ་པ་དང་སྔོན་པོའི་ཕྱོགས་མཐོང་བ་ལས་ཆུ་དང། ཐལ་བ་ཚ་བ་མཐོང་བ་ལས་མེ་དང། ཤིང་གཡོ་བ་ལས་རླུང་དང། རྟག་ཏུ་མིག་འཛུམས་ཤིང་ཁར་བ་ཐོགས་པ་དང། གཞན་
གྱིས་བཀྲི་བ་དང། སྟེག་འཆའ་བ་དང། ལམ་མ་ཡིན་པར་འགྲོ་བ་ལས་ལོང་བ་དང། སྐད་ཆེན་པོས་ཐོས་པ་ལས་འོན་པ་དང། དད་པ་ཅན་དང། མཁས་པ་དང། འདོད་ཆགས་དང། འདོད་ཆགས་དང་བྲལ་བ་མ་ཡིན་པ་དང། བྱང་ཆུབ་སེམས་དཔའ་དང། དེ་བཞིན་
གཤེགས་པ་རྣམས་ལ་ལས་ལས་རྗེས་སུ་དཔག་པར་སྔ་མ་བཞིན་དུ་བལྟ་བར་བྱའོ། །ཆོས་ལས་རྗེས་སུ་དཔག་པ་གང་ཞེ་ན། མི་འབྲལ་བའི་ཆོས་དང། འབྲེལ་པ་ལས་དེ་དང་འབྲེལ་པའི་ཆོས་ཉིད་བརྟག་པ་གང་ཡིན་པ་སྟེ། དཔེར་ན་མི་རྟག་པ་དང་འབྲེལ་པ་ལས་སྡུག་
བསྔལ་བ་རྗེས་སུ་དཔག་པ་དང། སྡུག་བསྔལ་བ་དང་འབྲེལ་པ་ལས་སྟོང་པ་དང་བདག་མེད་པ་དང། སྐྱེ་བ་དང་འབྲེལ་པ་ལས་རྒ་བའི་ཆོས་ཉིད་དང། རྒ་བ་དང་འབྲེལ་པ་ལས་འཆི་བའི་ཆོས་ཉིད་དང། གཟུགས་ཅན་བསྟན་དུ་ཡོད་པ་དང། ཐོགས་པ་ཡོད་པ་དང་འབྲེལ་
པ་ལས་ཕྱོགས་དང། ལུས་ཡོད་པར་རྗེས་སུ་དཔག་པ་དང། ཟག་པ་དང་བཅས་པ་དང་འབྲེལ་པ་ལས། སྡུག་བསྔལ་བ་དང། ཟག་པ་མེད་པ་དང་འབྲེལ་པ་ལས། སྡུག་བསྔལ་བ་མེད་པ་དང། འདུས་བྱས་དང་འབྲེལ་པ་ལས་སྐྱེ་བ་དང་འཇིག་པ་དང། གནས་པ་གཞན་དུ་
འགྱུར་བའི་ཆོས་ཉིད་དང། འདུས་མ་བྱས་དང་འབྲེལ་པ་ལས་སྐྱེ་བ་མེད་པ་དང། འཇིག་པ་མེད་པ་དང། གནས་པ་གཞན་དུ་འགྱུར་བ་མེད་པའི་ཆོས་ཉིད་དང། དེ་ལྟ་བུ་དང་མཐུན་པ་ནི་ཆོས་ལས་རྗེས་སུ་དཔག་པ་ཡིན་པར་རིག་པར་བྱའོ། །རྒྱུ་དང་འབྲས་བུ་ལས་རྗེས་སུ་
དཔག་པ་གང་ཞེ་ན། རྒྱུ་ལས་འབྲས་བུའམ། འབྲས་བུ་ལས་རྒྱུ་བརྟག་པ་གང་ཡིན་པ་སྟེ། དཔེར་ན་འགྲོ་བ་ལས་ཡུལ་གཞན་དུ་ཕྱིན་པར་རྗེས་སུ་དཔག་པ་དང། ཡུལ་གཞན་དུ་ཕྱིན་པ་ལས་འགྲོ་བ་རྗེས་སུ་དཔག་པ་དང། རྒྱལ་པོ་མཉེས་པར་བྱས་པ་ལས། བྱ་དགའ་