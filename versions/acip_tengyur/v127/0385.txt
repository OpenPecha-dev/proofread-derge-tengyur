༄༅། །ངག་དག་པའི་མངོན་སུམ་ཡིན་ལ་འཇིག་རྟེན་གྱི་མངོན་སུམ་མ་ཡིན་པ་ཡང་ཡོད་དེ། འཇིག་རྟེན་ལས་འདས་པའི་ཡེ་ཤེས་ཀྱི་སྤྱོད་ཡུལ་ཏེ་ཡུལ་གང་ཡིན་པ་སྟེ། ཡོད་པ་ལ་ཡང་ཡོད་པར། མེད་པ་ལ་ཡང་མེད་པར། བླ་ན་ཡོད་པ་ལ་ཡང་བླ་ན་ཡོད་
པར། བླ་ན་མེད་པ་ལ་ཡང་བླ་ན་མེད་པར་ཤེས་པ་ནི་འཇིག་རྟེན་པ་རྣམས་དང་ཐུན་མོང་མ་ཡིན་པ་སྟེ། འདི་ནི་མངོན་སུམ་གྱི་ཚད་མ་ཞེས་བྱའོ།། །།བམ་པོ་བཅོ་བརྒྱད་པ། རྗེས་སུ་དཔག་པ་གང་ཞེ་ན། མངོན་པར་བརྟགས་པ་དང་བཅས་པས་མངོན་པར་བརྟགས་པ་
དང། མངོན་པར་བརྟག་པར་བྱ་བའི་ཡུལ་ལོ། །དེ་ཡང་རྣམ་པ་ལྔར་བལྟ་བར་བྱ་སྟེ། རྟགས་དང། ངོ་བོ་ཉིད་དང། ལས་དང། ཆོས་དང། རྒྱུ་དང་འབྲས་བུའོ། །རྟགས་ལས་རྗེས་སུ་དཔག་པ་གང་ཞེ་ན། དེ་ལྟར་རམ་སྔོན་མཐོང་བའི་མངོན་མཚན་དང་མཚན་མ་
འགའ་ཞིག་གིས་འབྲེལ་པ་ལས་ཡུལ་མངོན་པར་བརྟགས་པ་གང་ཡིན་པ་སྟེ། དཔེར་ན་རུ་མཚོན་ལས་ཤིང་རྟ་རྗེས་སུ་དཔག་པ་དང། དུད་པ་ལས་མེ་དང། རྒྱལ་པོ་ལས་ཡུལ་འཁོར་དང། ཁྱིམ་ཐབ་ལས་བུད་མེད་དང། ནོག་དང་རྭ་ལས་བ་ལང་དང། བྱིས་པ་དང། སྐྲ་
གནག་པ་དང། ལང་ཚོ་གཞོན་པ་ལས་གཞོན་ནུ་དང། གཉེར་མ་དང། སྐྲ་དཀར་ལ་སོགས་པ་ལས་རྒན་པོ་དང། རང་གི་ཆ་ལུགས་འཛིན་པ་ལས་ཁྱིམ་པའམ། རབ་ཏུ་བྱུང་བ་དང། འཕགས་པ་རྣམས་ལ་ལྟ་བར་འདོད་པ་དང། དམ་པའི་ཆོས་ཉན་པ་དང། སེར་
སྣ་དང་བྲལ་བ་ལས་དད་པ་ཅན་དང། ལེགས་པའི་བསམ་པ་སེམས་པ་དང། ལེགས་པའི་སྨྲ་བ་སྨྲ་བ་དང། ལེགས་པའི་བྱ་བའི་ལས་བྱེད་པ་ལ་མཁས་པ་དང། སྙིང་བརྩེ་བ་དང། སྙན་པར་སྨྲ་བ་དང། བརྟན་པ་དང། སྦར་མ་ཆུམས་པ་དང། ཟབ་མོའི་དོན་
གྱི་དགོངས་པ་ངེས་པར་འགྲེལ་པ་ལས། བྱང་ཆུབ་སེམས་དཔའ་དང། རྒོད་པ་དང། འཕྱར་བ་དང། ཅོ་འདྲི་བ་དང། རྩེ་བ་དང། ཅ་ཅོ་ཆེ་བ་ལས་འདོད་ཆགས་དང་བྲལ་བ་མ་ཡིན་པ་དང། རྟག་ཏུ་སྤྱོད་ལམ་རབ་ཏུ་ཞི་བ་ལས་འདོད་ཆགས་དང་བྲལ་བ་དང། དེ་བཞིན་གཤེགས་