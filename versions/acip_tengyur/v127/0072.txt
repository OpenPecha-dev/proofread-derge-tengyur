དབྱུག་པའི་འདུས་ཏེ་རེག་པ་དང། མཚོན་ཆའི་འདུས་ཏེ་རེག་པ་དང། གྲང་བའི་འདུས་ཏེ་རེག་པ་དང། ཚ་བའི་འདུས་ཏེ་རེག་པ་དང། བཀྲེས་པའི་འདུས་ཏེ་རེག་པ་དང། སྐོམ་པའི་འདུས་ཏེ་རེག་པའོ། །རྣམ་པ་དགུ་སྟེ། དྲི་བཞིན་ནོ། །རྣམ་པ་བཅུ་སྟེ། ཁ་
ཟས་ཀྱི་འདུས་ཏེ་རེག་པ་དང། སྐོམ་པའི་འདུས་ཏེ་རེག་པ་དང། བཞོན་པའི་འདུས་ཏེ་རེག་པ་དང། གོས་ཀྱི་འདུས་ཏེ་རེག་པ་དང། རྒྱན་གྱི་འདུས་ཏེ་རེག་པ་དང། ཁྲི་དང་ཁྲིའུ་འདུས་ཏེ་རེག་པ་དང། སྟན་ནང་ཚངས་ཅན་དང། ལ་བའི་སྟན་དང། སྔས་ནང་ཚངས་ཅན་དང། གོར་བུའི་
འདུས་ཏེ་རེག་པ་དང། བུད་མེད་ཀྱི་འདུས་ཏེ་རེག་པ་དང། སྐྱེས་པའི་འདུས་ཏེ་རེག་པ་དང། དེ་གཉིས་དགའ་མགུར་སྤྱོད་ཅིང་ཡོངས་སུ་སྤྱོད་པའི་འདུས་ཏེ་རེག་པའོ། །ཆོས་ཀྱི་ཁམས་ནི་མདོར་བསྡུ་ན། གདགས་པའི་ཆོས་རྣམས་དང་བཅས་པར་ཆོས་བརྒྱད་ཅུ་རྩ་བདུན་ཡོད་དེ། དེ་དག་
ཀྱང་གང་ཞེ་ན། ཡིད་ལ་བྱེད་པ་ལ་སོགས་པ་ནས་རྟོག་པ་དང་དཔྱོད་པ་ལ་ཐུག་པ་ཡན་ཆད་སེམས་ལས་བྱུང་བ་ལྔ་བཅུ་རྩ་གསུམ་དང། ཆོས་ཀྱི་སྐྱེ་མཆེད་དུ་གཏོགས་པ། སྡོམ་པ་དང། སྡོམ་བ་མ་ཡིན་པར་བསྡུས་པའི་གཟུགས་དང། ཏིང་ངེ་འཛིན་གྱི་སྤྱོད་ཡུལ་གྱི་གཟུགས་དང་
ཐོབ་པ་དང། འདུ་ཤེས་མེད་པའི་སྙོམས་པར་འཇུག་པ་དང། འགོག་པའི་སྙོམས་པར་འཇུག་པ་དང། འདུ་ཤེས་མེད་པ་དང། སྲོག་གི་དབང་པོ་དང། རིས་མཐུན་པ་དང། སོ་སོའི་སྐྱེ་བོ་ཉིད་དང། སྐྱེ་བ་དང། རྒ་བ་དང། གནས་པ་དང། མི་རྟག་པ་ཉིད་དང། མིང་གི་ཚོགས་རྣམས་དང་
ཚིག་གི་ཚོགས་རྣམས་དང། ཡི་གེའི་ཚོགས་རྣམས་དང། འཇུག་པ་དང། སོ་སོར་ངེས་པ་དང། འབྱོར་འབྲེལ་དང། མགྱོགས་པ་དང། གོ་རིམས་དང། དུས་དང། ཡུལ་དང། གྲངས་དང། ཚོགས་པ་དང། ཚོགས་པ་མ་ཡིན་པ་དང། འདུས་མ་བྱས་ཀྱི་དངོས་པོ་བརྒྱད་དེ། ནམ་
མཁའ་དང་སོ་སོར་བརྟགས་པ་མ་ཡིན་པས་འགོག་པ་དང། སོ་སོར་བརྟགས་པས་འགོག་པ་དང། དགེ་བ་དང། མི་དགེ་བ་དང། ལུང་དུ་མ་བསྟན་པའི་ཆོས་རྣམས་ཀྱི་དེ་བཞིན་ཉིད་དང། མི་གཡོ་བ་དང། འདུ་ཤེས་དང། ཚོར་བ་འགོག་པའོ། །དེ་དག་ནི་བརྒྱད་ལས་ཀྱང་དྲུག་ཏུ་འགྱུར་རོ་