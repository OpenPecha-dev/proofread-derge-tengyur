།སྤོབས་པས་ནི་སྨྲ་བ་ཐམས་ཅད་ལ་ལན་འདེབས་ནུས་སོ། །དེ་བས་ན་ཆོས་གསུམ་པོ་འདི་དག་སྨྲ་བ་ལ་གཅེས་སྤྲས་བྱེད་པ་ཞེས་བྱ་སྟེ། འདི་དག་ནི་སྨྲ་བ་ལ་གཅེས་སྤྲས་བྱེད་པའི་ཆོས་རྣམས་ཞེས་བྱའོ། །སྡོམ་ལ། །སྨྲ་དང་དེ་
ཡི་ཞལ་ཅེ་པ། །དེ་ཡི་གནས་དང་རྒྱན་རྣམས་དང། །དེ་ཡི་ཆད་པས་བཅད་པ་དང། །འབྱུང་དང་གཅེས་སྤྲས་བྱེད་པའོ། །སྒྲའི་རིག་པ་གང་ཞེ་ན། དེ་ནི་རྣམ་པ་དྲུག་ཏུ་བལྟ་བར་བྱ་སྟེ། ཆོས་གདགས་པ་རྣམ་པར་གཞག་པ་དང། དོན་གདགས་པ་རྣམ་པར་གཞག་པ་
དང། གང་ཟག་གདགས་པ་རྣམ་པར་གཞག་པ་དང། དུས་གདགས་པ་རྣམ་པར་གཞག་པ་དང། གྲངས་གདགས་པ་རྣམ་པར་གཞག་པ་དང། གཞི་ཡན་ལག་དང་བཅས་པ་གདགས་པ་རྣམ་པར་གཞག་པའོ། །སྡོམ་ལ། ཆོས་དང་དོན་དང་གང་ཟག་དུས། །གྲངས་
དང་གཞི་ནི་ཡན་ལག་བཅས། །གང་ཡིན་དེ་དག་མདོར་ན་འདིར། །སྒྲ་རྣམས་ཀྱི་ནི་གནས་ཡིན་ནོ། །དེ་ལ་ཆོས་གདགས་པ་རྣམ་པར་གཞག་པ་ནི། མིང་གི་ཚོགས་དང། ཚིག་གི་ཚོགས་དང། ཡི་གེའི་ཚོགས་རྣམས་དང། ཡོན་ཏན་ལྔ་དང་ལྡན་པའི་སྒྲ་སྟེ། གྲོང་མིའི་
སྐད་མ་ཡིན་པ་དང། ཡང་བ་དང། བརྗིད་པ་དང། འབྲེལ་པ་དང། དོན་བཟང་པོའོ། །དེ་ལ་དོན་གདགས་པ་རྣམ་པར་གཞག་པ་ནི། རྣམ་པ་བཅུར་རིག་པར་བྱ་སྟེ། དབང་པོ་རྣམ་པར་གཞག་པ་དང། འབྱུང་བ་ཆེན་པོ་རྣམ་པར་གཞག་པ་དག་ལས་རྣམ་པར་གཞག་
པ་དང། ཡོངས་སུ་ཚོལ་བ་རྣམ་པར་གཞག་པ་དང། ཆོས་མ་ཡིན་པ་རྣམ་པར་གཞག་པ་དང། ཆོས་རྣམ་པར་གཞག་པ་དང། འབྱོར་པ་རྣམ་པར་གཞག་པ་དང། རྒུད་པ་རྣམ་པར་གཞག་པ་དང། ལོངས་སྤྱོད་རྣམ་པར་གཞག་པ་དང། རྗེས་སུ་སྲུང་བ་རྣམ་པར་གཞག་
པའོ། །སྡོམ་ལ། མིག་ལ་སོགས་དང་ས་ལ་སོགས། །ལུས་ཀྱི་ལ་སོགས་ཚོལ་བ་དང། །ཆོས་མིན་ཆོས་དང་འབྱོར་པ་དང། །རྒུད་དང་ལོངས་སྤྱོད་རྗེས་སུ་བསྲུངས། །དེ་ལ་དབང་པོ་རྣམ་པར་གཞག་པ་ནི་འདི་ལྟ་སྟེ། ལྟ་བའི་དོན་དང། ཉན་པའི་དོན་དང་