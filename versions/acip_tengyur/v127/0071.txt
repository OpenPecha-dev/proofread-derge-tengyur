༄༅། །ཤའི་དྲི་དང། འདྲེས་པའི་དྲི་དང། རུལ་པའི་དྲི་དང། འདམ་རྫབ་ཀྱི་དྲིའོ། །རོ་ནི་རྣམ་པ་གཅིག་སྟེ། ལྕེའི་སྤྱོད་ཡུལ་གྱི་དོན་གྱིས་སོ། །རྣམ་པ་གཉིས་ཏེ། ནང་དང། ཕྱི་རོལ་གྱིའོ། །རྣམ་པ་གསུམ་སྟེ། ཡིད་དུ་འོང་བ་ནས་སྔ་མ་བཞིན་ནོ། །
རྣམ་པ་བཞི་སྟེ། ནས་ཀྱི་རོ་དང། སཱ་ལུའི་རོ་དང། གྲོའི་རོ་དང། འབྲུ་གཞན་གྱི་རོའོ། །རྣམ་པ་ལྔ་སྟེ། ཆང་གི་རོ་དང། ཆང་མ་ཡིན་པའི་རོ་དང། སྔོ་རྔད་ཀྱི་རོ་དང། ནགས་ཚལ་གྱི་ཤིང་ཐོག་གི་རོ་དང། ཁ་ཟས་ཀྱི་རོའོ། །རྣམ་པ་དྲུག་སྟེ། ཁ་བ་ལ་སོགས་པའོ། །རྣམ་པ་བདུན་ཏེ་
མར་དང། འབྲུ་མར་དང། སྦྲང་རྩི་དང། བུ་རམ་ཤིང་ལས་བྱུང་བའི་རོ་དང། མངར་བའི་རོ་དང། ལན་ཚྭའི་རོ་དང། ཤའི་རོའོ། །རྣམ་པ་བརྒྱད་དེ། །དྲི་བཞིན་ནོ། །རྣམ་པ་དགུ་སྟེ། དྲི་ཁོ་ན་བཞིན་ནོ། །རྣམ་པ་བཅུ་སྟེ། བཅའ་བའི་རོ་དང། བཟའ་བའི་རོ་དང། མྱང་བའི་རོ་དང། བཏུང་
བའི་རོ་དང། གཞིབ་པའི་རོ་དང། ཤ་འབྲི་བར་བྱེད་པ་དང། ཤ་བརྟས་པར་བྱེད་པ་དང། ཞི་བར་བྱེད་པ་དང། སྦྱོང་བར་བྱེད་པ་དང། བརྟན་པར་བྱ་བའི་སྨན་གྱི་རོ་རྣམས་སོ། །རེག་བྱ་ནི་རྣམ་པ་གཅིག་སྟེ། ལུས་ཀྱི་སྤྱོད་ཡུལ་གྱི་དོན་གྱིས་སོ། །རྣམ་པ་གཉིས་ཏེ། དྲི་བཞིན་ནོ། །རྣམ་པ་
གསུམ་སྟེ། ཡིད་དུ་འོང་བ་ལ་སོགས་པའོ། །རྣམ་པ་བཞི་སྟེ། རེག་པར་བྱ་བའི་རེག་པར་བྱ་བ་དང། བཙིར་བའི་རེག་པ་དང། བསྣུན་པའི་རེག་པ་དང། མཉེ་བའི་རེག་པའོ། །རྣམ་པ་ལྔ་སྟེ། འགྲོ་བ་ལྔའི་བྱེ་བྲག་གིས་སོ། །གཞན་ཡང་ཤ་སྦྲང་དང། སྦྲང་བུ་མཆུ་རིངས་དང། རླུང་
དང། ཉི་མ་དང། སྡིག་སྦྲུལ་གྱི་འདུས་ཏེ་རེག་པའོ། །རྣམ་པ་དྲུག་སྟེ། བདེ་བ་དང། སྡུག་བསྔལ་བ་དང། སྡུག་བསྔལ་བ་ཡང་མ་ཡིན་བདེ་བ་ཡང་མ་ཡིན་པ་དང། ལྷན་ཅིག་སྐྱེས་པ་དང། མི་མཐུན་པའི་ཕྱོགས་སུ་བསྡུས་པ་དང་གཉེན་པོར་བསྡུས་པའོ། །རྣམ་པ་བདུན་ཏེ། སྲ་
བ་དང། གཤེར་བ་དང། དྲོ་བ་དང། གཡོ་བ་དང། མཆོང་བ་དང། ལྷུང་བའི་འདུས་ཏེ་རེག་པ་དང། བྱུག་ནོམ་གྱི་འདུས་ཏེ་རེག་པ་དང། ལུས་འགྱུར་གྱི་འདུས་ཏེ་རེག་པ་སྟེ། འདི་ལྟ་སྟེ། འཇམ་པ་ལ་སོགས་པ་རྣམས་ལའོ། །རྣམ་པ་བརྒྱད་དེ། །ལག་པའི་འདུས་ཏེ་རེག་པ་དང། བོད་བའི་