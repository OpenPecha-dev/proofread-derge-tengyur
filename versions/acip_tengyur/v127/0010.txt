དེ་དག་ཀྱང་རོ་ཁ་བ་དང། སྐྱུར་བ་དང། ཚ་བ་དང། བསྐ་བ་དང། ལན་ཚྭའི་རོ་དང། མངར་བ་སྟེ། ཡིད་དུ་འོང་བ་དང། ཡིད་དུ་མི་འོང་བ་དང། བཏང་སྙོམས་ཀྱི་གནས་མྱང་བར་བྱ་བ་དག་གོ། །དེ་ལ་རོ་དང། མྱང་བར་བྱ་བ་དང། མིད་པར་བྱ་བ་དང། བཟའ་བ་དང་
བཏུང་བ་དང། བལྡག་པ་དང། གཞིབ་པ་དང། ཉེ་བར་སྤྱད་པ་ལ་སོགས་པ་ནི་རྣམ་གྲངས་སུ་གཏོགས་པའོ། །ལྕེའི་སྤྱོད་ཡུལ་དང། ལྕེའི་ཡུལ་དང། ལྕེའི་རྣམ་པར་ཤེས་པའི་སྤྱོད་ཡུལ་དང། ལྕེའི་རྣམ་པར་ཤེས་པའི་ཡུལ་དང། ལྕེའི་རྣམ་པར་ཤེས་པའི་དམིགས་པ་དང། ཡིད་ཀྱི་རྣམ་
པར་ཤེས་པའི་སྤྱོད་ཡུལ་དང། ཡིད་ཀྱི་རྣམ་པར་ཤེས་པའི་ཡུལ་དང། ཡིད་ཀྱི་རྣམ་པར་ཤེས་པའི་དམིགས་པ་ནི་རྣམ་གྲངས་སུ་གཏོགས་པའོ། །གྲོགས་དང་ལས་ནི་སྔ་མ་བཞིན་དུ་རིག་པར་བྱའོ། །ལུས་ཀྱི་རྣམ་པར་ཤེས་པ་གང་ཞེ་ན། གང་ལུས་ལ་བརྟེན་ནས་རེག་བྱ་སོ་སོར་རྣམ་པར་རིག་
པའོ། །གནས་གང་ཞེ་ན། ལུས་ནི་ལྷན་ཅིག་འབྱུང་བའི་གནས་སོ། །ཡིད་ནི་དེ་མ་ཐག་པའི་གནས་སོ། །ས་བོན་ཐམས་ཅད་པ་ཀུན་གཞི་རྣམ་པར་ཤེས་པ་དེ་ཉིད་ནི་ས་བོན་གྱི་གནས་སོ། །ལུས་གང་ཞེ་ན། གང་འབྱུང་བ་ཆེན་པོ་བཞི་པོ་དག་རྒྱུར་བྱས་པ་ལུས་ཀྱི་རྣམ་པར་ཤེས་པའི་རྟེན་པོ་
གཟུགས་དང་བ་སྟེ། བསྟན་དུ་མེད་ལ་ཐོགས་པ་དང་བཅས་པའོ། །ཡིད་དང་ས་བོན་གྱི་རྣམ་པར་དབྱེ་བ་ནི་སྔ་མ་བཞིན་ནོ། །དམིགས་པ་གང་ཞེ་ན། རེག་བྱ་རྣམ་པ་བསྟན་དུ་མེད་ལ་ཐོགས་པ་དང་བཅས་པ་དག་སྟེ། འདི་ལྟ་སྟེ། ས་དང། ཆུ་དང། མེ་དང། རླུང་དང། ཡང་བ་ཉིད་
དང། ལྕི་བ་ཉིད་དང། འཇམ་པ་ཉིད་དང། རྩུབ་པ་ཉིད་དང། གྲང་བ་དང། བཀྲེས་པ་དང། སྐོམ་པ་དང། ངོམས་པ་དང། ཉམས་སྟོབས་དང། ཉམ་ཆུང་བ་དང། ནད་དང། རྒ་བ་དང། འཆི་བ་དང། གཡའ་བ་དང། བརྒྱལ་བ་དང། འདྲེད་པ་དང། ངལ་བ་དང། ངལ་སོས་པ་
དང། ནེམ་ནེམ་པོ་ཉིད་དང། མདངས་བཟང་བ་དང། དེ་ལྟ་བུ་དང་མཐུན་པའི་རེག་བྱ་རྣམ་པ་མང་པོ་དག་གོ། །དེ་ཡང་རེག་ན་བདེ་བ་དང། རེག་ན་སྡུག་བསྔལ་བ་དང། བཏང་སྙོམས་ཀྱིས་གནས་ཀྱི་རེག་པར་བྱའོ། །དེ་ལ་རེག་བྱ་དང། རེག་པ་དང། རེག་པར་བྱ་བ་དང། རྩུབ་པ་དང། རླན་པ་དང་༄༅།