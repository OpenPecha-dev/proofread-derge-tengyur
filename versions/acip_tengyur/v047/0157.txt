།དེ་ནས་ལྷག་མ་བསྡུས་ཏེ། དེ་ལ་ཡང་གཉིས་ཏེ། རྣལ་འབྱོར་ཕོ་མོའི་ལྷག་མ་ནི་ཕྱི་རོལ་གྱི་ཤ་ཟ་ལ་སོགས་པ་མི་མ་ཡིན་པ་རྣམས་ལ་བཏང་སྟེ། ཕྱི་སྒོར་བཏོན་ལ་བཏང་ངོ། །ཁྱིམ་པའི་ལྷག་མ་ནི་ཁྱིམ་པ་དེ་ཉིད་ཀྱི་མི་མ་ཡིན་པ་ལ་བསྔོའོ། །ལྷག་མ་དེ་ལྟ་བུའི་སྐལ་པ་
མེད་པ་ལ། སློབ་དཔོན་གྱི་ཁ་ནས་བདུད་རྩིར་བྱས་ལ་སྦྱིན་ནོ། །དེ་ནས་ཡོན་བདག་དང་འཁོར་ལ་བཀྲ་ཤིས་དང་སྨོན་ལམ་གདབ་པོ། །དེ་ནས་གཏོར་སྐྱེལ་དེ་ལོག་པ་དང། ཚོགས་ཀྱི་ཁང་སྒོར་མེ་ལོང་དང་དུང་བུད་པ་དཀྲོལ་ཆུ་ཅན་གྱི་ཟན་ནི་མཆོད། དེ་ནས་ནང་དུ་ལོག་ནས་རྣལ་འབྱོར་
ཕོ་མོ་ལ་ཡང་དེ་བཞིན་མཆོད་པ་བྱའོ། །མ་འོངས་སྐྱེ་བོའི་ཚོགས་རྣམས་བསགས་པར་འདོད་པ་དང། །བསླབ་པའི་ལམ་ལ་ཞུགས་པའི་རྣལ་འབྱོར་པ། །དོན་དུ་དྲི་མེད་ལུང་དང་བླ་མའི་མན་ངག་ལྟར། །མ་ནོར་བཟུང་སྟེ་བདག་དང་གཞན་ལ་ཕན་ཕྱིར་བྲིས་པ་ཡིན། །ཚོགས་ཀྱི་
འཁོར་ལོའི་རིམ་པ་སློབ་དཔོན་ནག་པོ་ཞབས་ཀྱིས་མཛད་པ་རྫོགས་སོ།།  །རྒྱ་གར་སྐད་དུ། །ཀྲྀཥྞ་ཡ་མཱ་རི་ཤཱནྟི་ཧོ་མ་བི་དཧི་ནཱ་མ། བོད་སྐད་དུ། གཤིན་རྗེ་གཤེད་ནག་པོའི་ཞི་བའི་སྦྱིན་སྲེག་གི་ཆོ་ག་ཞེས་བྱ་བ། མགོན་པོ་འཇམ་དཔལ་
ལ་ཕྱག་འཚལ་ལོ། །སྐུ་གསུང་ཐུགས་ཀྱི་བདག་ཉིད་ཅན། །ཆར་སྤྲིན་གཞོན་ནུའི་མདོག་འདྲ་བ། །རྟོག་བྲལ་ལྷུན་གྱིས་སྐྱེས་པའི་བདག་གཤིན་རྗེ་གཤེད་ལ་ཕྱག་འཚལ་ཏེ། །སྡིག་པ་ཞི་དང་བསོད་ནམས་འཕེལ། །དབང་དུ་བྱ་དང་ཚར་བཅད་དང། །དངོས་
གྲུབ་མྱུར་དུ་ཐོབ་བྱའི་ཕྱིར། །བདག་གིས་སྦྱིན་སྲེག་བཤད་པར་བྱ། །བདེ་གཤེགས་ཆོས་ཀྱི་སྐུ་དག་གི། །བསྙེན་པ་སྔོན་དུ་སོང་བ་ཡིས། །ཡིད་དགའ་བ་ཡིས་ཕྱོགས་སུ། །བཀྲ་ཤིས་བཟང་པོའི་གཞི་དག་ལ། །མཚན་ཉིད་ལྡན་པའི་ས་སྦྱངས་ནས། །ཚད་དང་
ལྡན་པའི་ཐབ་ཁུང་ནི། །རྒྱར་ནི་ཁྲུ་གང་ཟབས་སུ་ཕྱེད། །ཁ་ཁྱེར་སོར་བཞི་དོར་ནས་ཀྱང། །དཔངས་དང་རྒྱ་རུ་སོར་བཞི་བརྩིག། །ཕྱོགས་ཀྱི་ཐད་ཀར་སོར་གཉིས་ལས། །དྲ་བ་ཟླ་ཚེ་རྡོ་རྗེའི་གཟུགས། །ཁ་དོག་དཀར་པོ་ཉིད་བྱས་ཏེ། །ཙནྡན་དཀར་པོའི་འོ་མས་བྱུགས། །