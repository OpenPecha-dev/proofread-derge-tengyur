༄༅། །འཇུག་པའི་དུས་དང་མཚན་ཉིད་བརྟགས་ཏེ་ཡར་ངོའི་ཚེས་བཅུ་གཉིས་དང། མར་ངོའི་ཉི་ཤུ་བདུན་ལ་འཇུག་རྟག་ཏུ་གླུ་གར་ལ་དགའ་བ་དང། གཙང་སྦྲ་ཆེ་བའི་མི་ལ་འཇུག་སྟེ། ཞུགས་པའི་མཚན་ཉིད་ནི། གླུ་ལེན་ཅིང་གར་བྱེད་ཁ་ནས་རོལ་མོའི་སྒྲ་
འབྱིན༑ ལྟོ་ཆེ་ཞིང་སྐོམ་དད་ཆེ། རྒྱན་དང་གཏམ་ལ་དགའ་བ་ནི་དྲི་ཟའི་གདོན་གྱིས་ཟིན་པས་སོ། །དེ་ལས་ཐར་བའི་ཐབས་ནི་ཁྲུས་དང་གཙང་སྤྲ་ལ་གནས་པར་བྱས་ལ། མེ་ཏོག་ཕྲེང་བ་དམར་པོ་ཆན་དམར་པོའི་གཏོར་མ་དང། བ་དན་དམར་པོ་དང། ཙནྡན་དམར་པོ་དང། སྐུད་པ་
དམར་པོ་དང་བཅས་པའི་གཏོར་མ་མཚན་མོ་སྦྱིན་ནོ། །དེ་ནས་བཙོང་དང་ཚ་བ་གསུམ་དང། རྩ་བ་ལྔ་པོ་དེ་སྒོག་སྐྱ་རྣམས་བ་མར་ཕུལ་བཞི་དང་བ་གཅིན་ཕུལ་བཞི་མེ་ཆུང་བས་བཙོས་ནས་ནད་པ་དེ་ལ་གོས་དམར་པོ་བསྐོན་ཏེ། ཁ་ཟས་དམར་པོ་བྱིན་ལ་ཁྲུས་བྱ། དེ་ནས་སྙིང་པོ་རྒྱས་བསྡུས་
ཀྱི་སྔགས་བརྒྱ་རྩ་བརྒྱད་བཏབ་ནས། ནད་པ་ལ་སྔ་མ་ལྟར་བྱིན་ན། དྲི་ཟའི་གདོན་ལས་ཐར་བར་ངེས་སོ། །སློབ་དཔོན་ཡེ་ཤེས་རྡོ་རྗེས་མཛད་པ་རྫོགས་སོ།།  ༄༅། །དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ། །ཚངས་པའི་གདོན་ལས་ཐར་བར་འདོད་
པས༑ སྔོན་དུ་འཇུག་དུས་དང་མཚན་ཉིད་བསྟན་ཏེ། ཁ་ཏོན་དང་དཀའ་ཐུབ་ལ་དགའ་བ་དང། ཚངས་པར་སྤྱོད་པའི་མི་ལ་ཡར་ངོའི་ཚེས་བརྒྱད་དང་ཉ་ལ་ཚངས་པའི་གདོན་གྱིས་འཛིན་ཏེ། ཡང་ན་བྲམ་ཟེ་དང་ཚངས་སྤྱོད་ཉམས་པ་ལ་འཇུག་ཞུགས་པའི་མཚན་མ་ནི་གཤེ་བ་དང། ཁ་
རྒོད་པ་དང་གར་བྱེད་པ་དང། ཅིས་ཀྱང་མི་སྐྲག་སྨྲ་བར་མི་བྱེད། རང་གི་ལུས་ལ་རྡོ་ལ་སོགས་པས་རྡེག་པ་དང། རིག་བྱེད་བསྟན་བཅོས་སྨྲ་བར་བྱེད་པ་སྔགས་འཆང་བ་ལ་ལན་ལྡོན་པར་བྱེད་པའོ། །དེ་ནས་གདོན་ལས་ཐར་པའི་ཐབས་ནི་གཏོར་མ་སྦྱིན་ཏེ། ནས་བྲེ་གསུམ་བཙོས་པའི་ཆང་དང་
ཁུར་པ་དང། མེ་ཏོག་ཕྲེང་བ་དམར་པོ་དང། ཤིང་ཐོག་སྣ་ཚོགས་པ་དང། ཏིལ་ནག་པོ་དང་བཅས་པའི་གཏོར་མ་རི་རྩེ་ལ་བྱིན་ལ། དེ་ནས་ནད་པ་དེ་གོས་སྔོན་པོ་གྱོན་ལ་ལྷོ་ཕྱོགས་སུ་ཁྲུས་བྱས་ལ་ཤིང་ཀ་ར་བའི་རའི་རྩ་བ་མེ་ཏོག་ཤུན་ལྤགས་སུ་བཅས་པ་ཤིང་པ་ཏ་ལ་དང། གསོ་མ་