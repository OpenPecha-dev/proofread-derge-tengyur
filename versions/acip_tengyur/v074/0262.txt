།དེ་ནས་བསྟོད་པ་དང། མཆོད་པ་ལ་སོགས་པ་བྱས་ནས་སྤྱན་དྲང་བའི་ཆོ་ག་དེ་ཉིད་དུ་བཞུད་ཅིག་ཅེས་བྱ་སྟེ། གཞལ་མེད་ཁང་དང་བཅས་པར་སླར་གཤེགས་སུ་གསོལ་ལོ། །དེ་ནས་ར་བ་ལ་སོགས་པས་ཕྱོགས་བཅིང་བ་དགྲོལ་བའི་ཕྱིར་མི་མཉམ་པའི་
ཡན་ལག་ཅན་གྱི་ཕྱག་རྒྱ་བཅིངས་ནས་གཡོན་ཕྱོགས་ནས་བསྐོར་བར་བྱའོ། །ལག་པ་གཡོན་པ་བཀན་པའི་སྟེང་དུ་གཡས་པའི་ཐལ་མོ་བཞག་སྟེ། སོར་མོ་བསྣོལ་བའི་རྩེ་མོ་དྲུད་པར་སྦྱར་ཏེ། ཐད་ཀར་བཞག་པ་ནི་མི་མཉམ་པའི་ཡན་ལག་གི་ཕྱག་རྒྱའོ། །དེ་ནས་དམ་ཚིག་གི་ཕྱག་རྒྱ་བཅིངས་ཏེ་
ཨོཾ་ཧུ་ལུ་ཧུ་ལུ། ཙཎྜ་ལི་མ་ཏཾ་གི་བི་སཱ་ཧཱ། ཞེས་བྱ་བའི་གསང་སྔགས་འདི་བརྗོད་པར་བྱའོ། །བུ་མོས་བཀལ་བའི་སྐུད་པ་དམ་པོ་ལེ་བརྒན་རྩིའམ། གུར་གུམ་གྱིས་བཙོས་པ་ལ་མདུད་པ་བདུན་པོར་ཏེ། བསྡུ་བའི་ཆོ་ག་བཞིན་ལན་སྟོང་བཟླས་བརྗོད་བྱས་ཏེ། སྲོད་ཀྱི་དུས་སུ་རྐེད་པ་ལ་བཅིང་བར་བྱའོ། །
སྔགས་ལ། ཨོཾ་ཧ་ར་ཧ་ར། བནྡ་ནི་ཤུ་ཀྲ་དྷ་ར་ཎི་སིདྡྷཱརྠེ་སཱ་ཧཱ། ཁུ་བ་དགག་པའོ། །བཟླས་བརྗོད་སྦྱིན་སྲེག་མཆོད་སོགས་ལ། །རྟག་ཏུ་བླ་གོས་བགོ་བར་བྱའོ། །ཉལ་དང་འཕྲེས་ལས་ཉེས་པ་མེད། །དེ་ཡང་མངོན་པར་བསྔགས་པར་བྱའོ། །ཨོཾ་རཀྵ་རཀྵ་མཾ། སརྦ་བུདྡྷ་ཨ་དྷིཥྛཱ་ན་ཨཱཏྨ་
ཙི་བ་ར་སཱ་ཧཱ། དུས་གསུམ་དག་ཏུ་བསྔགས་པ་ཡི། །གོས་ནི་རྣམ་པ་གསུམ་པོ་དག་བཀྲུ་འམ་ཡང་ན་བདུག་པ་དག་ཡང་ན་བསང་གཏོར་དག་ཀྱང་བྱ། །ཉལ་དང་ཁྲུས་བྱེད་མ་གཏོགས་པར། །སྔགས་པས་མཐོང་གོས་མི་སྤང་ཞིང། །དཀར་ལ་ཤིན་ཏུ་འཇམ་པ་དེ། །ཉིན་གཅིག་
བཞིན་དུ་བསང་བར་བྱ། མཐང་གོས་མ་བཀྲུས་ན་རྡུལ་ལ་སོགས་པའི་ཟག་བྱེད་རྣམས་དང། རྡུལ་གྱིས་བླ་གོས་གོས་པར་འགྱུར་རོ། །དེ་བས་གང་གིས་རྡུལ་ལ་སོགས་པས་བླ་གོས་གོས་པར་མི་འགྱུར་བ་དེ་ལྟར་བྱའོ། །གང་ཡང་བཅོམ་ལྡན་འདས་ཀྱིས་མདོམས་དཀྲིས་འཁྲུ་ཞིང་མཐང་
གོས་སུ་བྱའོ། །ལྷ་ལ་བགོས་པའི་སྣོད་རྣམས་ཀྱང། །ཉིན་གཅིག་བཞིན་དུ་བཀྲུ་བར་བྱའོ། །མེ་ཏོག་རྙིང་པ་དུས་གསུམ་དུ། །རྟག་པར་ཡང་ནི་ཕྱགས་པར་བྱ། །ཤེས་རབ་ཕ་རོལ་ཕྱིན་སོགས་ཀྱི། །གླེགས་བམ་མཇུག་ཏུ་བཀླག་པར་བྱ། །མཆོད་པ་དག་དང་དཀྱིལ་འཁོར་ཡང། །