༄༅། །རང་གི་སྔགས་ཀྱིས་ཡོངས་བཟླས་ནས། །གསལ་བའི་དྲི་རྣམས་ལྷ་དག་ལ། །ཆོ་ག་བཞིན་དུ་དབུལ་བར་བྱའོ། །གཞན་གྱི་དྲི་རྣམས་གཞན་རྣམས་ལ། །གང་ཚེ་མ་འབྱོར་ནས་དབུལ་བ། །དེ་ཚེ་རང་གཞན་གསང་སྔགས་ཀྱིས། །དེ་ལ་ཡང་ནི་མངོན་པར་བསྔགས། །
མེ་ཏོག་ལ་སོགས་པ་ཡང་དེ་དང་འདྲ་བར་རིག་པར་བྱའོ། །དྲི་རྣམས་མ་འབྱོར་ན་ཡང་དྲིའི་ཕྱག་རྒྱ་བཅིངས་ནས་ཡིད་ཀྱིས་ཙནྡན་དང་ཨ་ཀ་རུ་དང། གུར་ཀུམ་ལ་སོགས་པ་འཇིག་རྟེན་གྱི་ཁམས་ཐམས་ཅད་རྒྱས་པར་ཁེངས་པའི་ཆོ་གས་མཆོད་པར་བྱའོ། །དེ་ལ་འདི་ནི་དྲིའི་ཕྱག་རྒྱ་སྟེ། ལག་
པ་གཡས་པ་མི་འཇིགས་པའི་ལག་པར་བྱས་ལ། ལག་པ་གཡོན་པས་མཁྲིག་མ་ནས་བཟུང་བ་ནི་དྲིའི་ཕྱག་རྒྱའོ། །དེ་ནས་མེ་ཏོག་དབུལ་བར་བྱ་སྟེ། མ་ལི་ཀ་དང། བ་ཀུ་ལ་དང། ཨུནྡྷ་དང། མ་ལ་ཏི་དང། ན་བ་མ་ལི་ཀ་དང། ཙམ་པ་ཀ་དང། ཤོ་ཀ་དང། པུནྡྷ་དང། པྲི་ཡདྐུ་དང་
པུ་ཏི་ཀོ་ར་ན་ཞེས་བྱ་བ་ལ་སོགས་པ་རྒྱུད་ཀྱི་རྗེས་སུ་འབྲངས་ནས་ཁོང་དུ་ཆུད་པར་བྱའོ། །གཙང་ཞིང་གཙང་མར་སྐྱེས་པ་ཡི། །ལྷ་རྫས་བཟང་པོའི་མེ་ཏོག་འདི། །བདག་ནི་དད་པས་འབུལ་ལགས་ཀྱིས། །བཞེས་ནས་བདག་ལ་དགྱེས་པར་མཛོད། །ཨཱ་ཧ་ར་ཨཱ་ཧ་ར་སརྦ་བིདྱཱ་དྷ་རི་པཱུ་ཛི་ཏི་སཱ་ཧཱ་
མེ་ཏོག་མེད་ན་མེ་ཏོག་གི་ཕྱག་རྒྱ་བཅིངས་ཏེ་ཡིད་ཀྱིས་མནྡཱ་ར་བ་དང། མཉྫུ་ཤ་ཀ་དང། མ་ལི་ཀ་དང། ཨུཏྤ་ལ་ལ་སོགས་པ་དང། མེ་ཏོག་གི་ཕྲེང་བ་ལ་སོགས་པས་མཆོད་པར་བྱའོ། །དེ་ལ་འདི་ནི་མེ་ཏོག་གི་ཕྱག་རྒྱ་སྟེ། ལག་པ་གཉིས་ཀྱི་སོར་མོ་ཕན་ཚུན་བསྣོལ་ཏེ། ལག་པའི་ནང་དུ་
མཛུབ་མོ་གཉིས་རྩེ་མོ་གཅིག་ཏུ་བྱ་སྟེ། གདུ་བུའི་ཚུལ་དུ་བྱས་ནས་མཐེ་བོང་གློར་བཞག་སྟེ། པདྨ་ལྟར་བྱས་པ་ནི་མེ་ཏོག་གི་ཕྱག་རྒྱའོ། །དེ་ནས་བདུག་སྤོས་དབུལ་བར་བྱ་སྟེ། དྲི་དང་ཁ་དོག་མཆོག་གི་རྣམས། །མཆོག་གི་ལས་ལ་སྦྱར་བར་བཤད། །དམན་ཞིང་ཤིན་ཏུ་དམན་པ་དག་
ལྷག་མའི་ལས་ལ་ཤེས་པར་བྱ། །འདི་ལྟར་ཆོ་ག་ལྷག་མ་དག་རྒྱུད་ལས་རྒྱས་པར་རིག་བྱས་ནས། །དྲི་ལ་སོགས་པ་སྦྱར་བར་བྱའོ། །ནགས་ཚལ་བཅུད་ནི་ཡིད་དུ་འོང། །དྲི་ཡིས་སྦྱར་བ་ལྷ་ཡི་རྫས། །བདག་ནི་དད་པས་འབུལ་ལགས་ཀྱིས། །བཞེས་ནས་བདག་ལ་དགྱེས་པར་