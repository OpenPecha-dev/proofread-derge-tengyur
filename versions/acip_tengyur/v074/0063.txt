༄༅། །རྣམ་འཇོམས་སྐུ་མདོག་དམར་པོར་བསྒྱུར་ལ་བྱའོ། །དེ་ཡང་དམ་ཚིག་གི་ཕྱག་རྒྱ་དང་སྔགས་ཀྱིས་སྤྱན་དྲང་ངོ། །དེ་ནས་ཕྱོགས་སྐྱོང་བའི་སོ་སོའི་ཕྱག་རྒྱས་སོ་སོའི་བུམ་པར་སྤྱན་དྲངས་ཏེ་གོ་རིམས་ཀྱིས་སྙིང་པོ་བརྒྱ་རྩ་བརྒྱད་བཟླས་སོ། །ཨོཾ་ཨི་སཱ་ཧཱ། ཨོཾ་ཨ་
སཱ་ཧཱ། ཨོཾ་ཡ་སཱ་ཧཱ། ཨོཾ་རི་སཱ་ཧཱ། ཨོཾ་ཡཾ་སཱ་ཧཱ། ཨོཾ་བཧུ་སཱ་ཧཱ། ཨོཾ་ཨིཾ་སཱ་ཧཱ། ཨོཾ་ཨ་སཱ་ཧཱ། དེ་དག་གི་མཐའ་ཡང་ཛ་དང་ཧཱུཾ་དང་ཕཊ་དང་སྟེ། སྡེ་བཞི་ཞི་རྒྱས་ཀྱིས་དབྱེའོ། །དེ་ལྟར་སོ་སོའི་བུམ་པའི་ནང་དུ་པདྨ་དང་ཟླ་བའི་སྟེང་དུ་བརྒྱ་བྱིན་སེར་པོ་ལག་ན་རྡོ་རྗེ་ཐོགས་པ་བཙུན་མོ་དང་ལྷན་ཅིག་
ཏུ་གླང་པོ་ཆ་ཞོན་པ་བསྐྱེད་དོ། །མེ་ལྷ་ནི་དྲང་སྲོང་གི་ཆ་ལུགས་དང་དབྱུ་གུ་དང། རིལ་བ་སྤྱི་བླུགས་དང། བགྲང་ཕྲེང་དང་བླུགས་གཟར་ཐོགས་པ་མདོག་དམར་པོ་རལ་ཞོན་པ་བསྐྱེད་དོ། །གཤིན་རྗེ་མདོག་ནག་པོ་རྒྱན་ཐམས་ཅད་ཀྱིས་བརྒྱན་པ་པེ་ཅོན་ཐོགས་པ་མ་ཧེ་ལ་ཞོན་པ་བསྐྱེད་དོ། །
ལྷོ་ནུབ་ཀྱི་བུམ་པར་བདེན་བྲལ་མདོག་དམར་པོ་མཆེ་བ་གཙིགས་པ། ལག་ན་རལ་གྲི་ཐོགས་པ་མི་ལ་ཞོན་པ་བསྐྱེད་དོ། །ནུབ་ཏུ་ཆུ་ལྷ་མདོག་དཀར་པོ་རྒྱན་ཐམས་ཅད་ཀྱིས་བརྒྱན་པ། པདྨ་དང་ཞགས་པ་ཐོགས་པ་བུམ་པ་སྔོན་པོའི་སྟེང་ན་འདུག་པ་བསྐྱེད་དོ། །ནུབ་བྱང་དུ་རླུང་ལྷ་མདོག་དུད་
ཀ་བསིལ་ཡབ་ཐོགས་བ་འཁོར་ལོ་ལ་ཞོན་པ་བསྐྱེད་དོ། །བྱང་དུ་ཀུ་བེ་ར་མདོག་སྣ་ཚོགས་པ་དབྱུག་ཏོ་ཐོགས་བ་རྟ་ལ་ཞོན་པ་བསྐྱེད་དོ། །བྱང་ཤར་དུ་དབང་ལྡན་མདོག་དཀར་པོ་ལ་མགྲིན་པ་སྔོ་བ་གླང་མཆོག་སྔོན་པོ་ལ་ཞོན་པ་ལག་པ་བཞི་ལ་སྦྲུལ་སེ་རལ་ཁར་ཐོགས་པ་གཅིག་གིས་རལ་གྲི་
གཅིག་ན་མདུང་རྩེ་གསུམ་པ། གཡས་ཡུམ་དཀའ་ཐུབ་ཟློག་མ་ལ་འཁྱུད་པ་ལག་པ་གཅིག་གིས་དམ་པ་སྦྱིན་པ་བསྐྱེད་དོ། །སྟེང་དུ་ཟླ་བ་ནི་མདོག་དཀར་པོ་པདྨ་ཐོགས་པ་བསྐྱེད་དོ། །དང་པ་ལ་ཞོན་པ་མདུན་དུ་བུད་མེད་རྔ་མའི་བསིལ་ཡབ་ཐོགས་པ་བསྐྱེད་དོ། །དེ་ཉིད་ཀྱི་བུམ་པར་ཉི་མ་
མདོག་དམར་བར་བསྐྱེད་དོ། །ལག་པ་ན་པདྨ་ཐོགས་པ་བསྐྱེད་དོ། །ཡང་དབང་ལྡན་གྱི་འོག་སྟེ་འོག་གི་ཕྱོགས་སུ་སའི་ལྷ་མོ་ལྟེ་བ་མན་ཆད་དམར་མོ་ཡན་ཆད་གསེར་ལས་གྲུབ་པ། རིན་པོ་ཆེ་སྣ་ཚོགས་པས་བརྒྱན་པ་ལག་ན་རིན་པོ་ཆེའི་གཏེར་གྱི་བུམ་པ་ཐོགས་པ། སྦྲུལ་ལ་ཞོན་པ་བསྐྱེད་དོ།།