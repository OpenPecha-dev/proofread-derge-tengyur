དང་པོ་རེ་ཞིག་སྔགས་པས་ཡིད་དང་རྗེས་སུ་མཐུན་པའི་གནས་སུ་བདུད་རྩི་ལྔས་བྱུགས་ལ་ཇི་ལྟར་འདོད་པའི་སྟན་ལ་ཉེ་བར་འདུག་སྟེ། རང་གི་སྙིང་གའི་ཧཱུ་ཡིག་ལས་འོད་ཟེར་འཕྲོས་པས་བླ་མ་དང་སངས་རྒྱས་དང་བྱང་ཆུབ་སེམས་དཔའ་རྣམས་ལ་ཉེ་བར་སྤྱོད་བ་ཐམས་
ཅད་ཀྱིས་ཡང་དག་པར་མཆོད་པ་དང། ཕྱག་འཚལ་བ་དང། སྡིག་པ་བཤགས་པ་ལ་སོགས་པ་བྱས་ཏེ། ཨོཾ་སྭ་བྷཱ་བ་ཤུདྡྷསརྦ་དྷརྨཱསཱ་བྷཱ་བ་ཤུདྡྷོཧཾ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོཧཾ་ཞེས་ཡང་དག་པར་བརྗོད་དོ། །འདིའི་སྔགས་ཀྱིས་རང་དང་གཞན་སྟོང་པ་ཉིད་དུ་བསྒོམ་པར་
བྱའོ༑ །དེ་ནས་བཅོམ་ལྡན་འདས་དཀྱིལ་འཁོར་གྱི་དབུས་སུ་པདྨ་འདབ་མ་བཞི་པའི་ལྟེ་བའི་སྟེང་དུ་ཟླ་བའི་དཀྱིལ་འཁོར་གྱི་གདན་ལ་ཐོད་པ་བདུད་རྩི་དང་བཅས་པ་དེར་བསམ་པར་བྱའོ། །དེར་ཧཱུཾ་ཡིག་ཡོངས་སུ་གྱུར་པ་ལས་བསམ་པར་བྱ་བའི་སངས་རྒྱས་ནི་དྲག་པོ་ཞལ་བཞི་པ་ཞབས་བཞི་
པ༑ གཡས་པའི་ཞབས་བརྐྱང་བ། གཡོན་པའི་ཞབས་བསྐུམ་པའོ། །དཔའ་བོ་ཕྱག་བརྒྱད་བ། ལྷ་མོ་བཞིས་ཡོངས་སུ་བསྐོར་བ། གང་འདོད་པའི་དངོས་གྲུབ་ཀྱི་བདག་ཉིད་ཆེན་པོ་རྟ་མགྲིན་ནི། སྐུ་མདོག་དམར་པོ་མཆེ་བ་རྣོ་བ་གཙིགས་པ་སྤྱན་གསུམ་པ། རྩ་བའི་དང་གཡས་དང་
གཡོན་གྱི་ཞལ་ནི་དམར་པོ་དང། །སྔོན་པོ་དང་དཀར་པོའོ། །སྤྱི་བོའི་རྟའི་ཞལ་གྱི་རྣམ་པ་དེའི་ཁ་དོག་ནི་ཤིང་པ་ལཱ་ཤ་བཞིན་ནོ། །ཐོད་པ་ཁྲག་དང་ཤ་ཆེན་པོས་གང་བ་སྔགས་རྣམས་ཀྱི་དབང་བསྐུར་བ་རབ་ཏུ་སྦྱིན་པར་བྱའོ། །རྟ་ཞལ་ལ་སོགས་པའི་དབུ་ལ་རྒྱན་ཐམས་ཅད་རྫོགས་པ། མགོ་བོའི་
ཕྲེང་བས་བརྒྱན་པའོ། །གཡས་ཀྱི་ཕྱག་རྣམས་ཀྱིས་ལྕགས་ཀྱུ་དང། མདའ་དང། ཐོད་པ་དང་རྡོ་རྗེའོ། །གཡོན་པ་རྣམས་ན་ཞགས་པ་དང། གཞུ་དང། ཁ་ཊཱཾ་ག་དང། དྲིལ་བུའོ། །འདིར་སྒྲུབ་པ་པོས་དེ་འདྲ་བའི་བཅོམ་ལྡན་འདས་སུ་བསྒོམ་པར་བྱའོ། །མཆོད་པའི་བདག་ཉིད་བདུད་
རྩི་ལྔས་ཡང་དག་པར་མཆོད་པར་བྱའོ། །མདུན་དུ་བཞུགས་པའི་ལྷ་མོ་རྡོ་རྗེ་རྟ་མ་འཇིགས་མ་ཆེན་མོ་ཧྲཱིཡིག་ལས་ཡང་དག་པར་བྱུང་བ་ཞལ་གཅིག་མ། ཕྱག་བཞི་མ་གཡོན་ན་གཞུ་དང་ཐོད་པ་བདུད་རྩི་དང་བཅས་པའོ། །གཡས་ཀྱིས་མདའ་དང་རྩེ་གསུམ་མོ། །སྣ་ཚོགས་པའི་