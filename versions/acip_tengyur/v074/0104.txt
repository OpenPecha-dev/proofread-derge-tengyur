དྲི་ཞིམ། གདོང་པདྨ་ལྟར་གྱུར་པ་ནི་ལྷའི་གདོན་གྱིས་ཟིན་པའོ། །དེ་ལས་ཐར་བར་འདོད་པ་མེ་ཏོག་ཕྲེང་བ་དཀར་པོ་ལ་སོགས་པ་དང། གཏོར་མ་དཀར་པོ་བྱིན་ཏེ། ལམ་གྱི་བཞི་མདོ་འམ་ལྷའི་གནས་སུ་
སྦྱིན་ནོ། །དེ་ནས་ཤིང་ཀ་ར་བའི་རའི་མེ་ཏོག་དང་རྩ་བ་དང་འབྲས་བུ་དང། ཤུན་ལྤགས་དང་བཅས་པ་དང། ཤུ་དག་དཀར་པོ་ཡུངས་ཀར་རྣམས་ཞིབ་པར་བཏགས་ཏེ། མེ་ཆུང་བས་མར་ཕུལ་བཞིའི་ནང་དུ་བཙོས་ལ་དེ་ལ་དམིགས་ནས། བསྐུ་བ་དང་སྣར་བླུགས་པ་དང། ལྟོར་གཏང་བ་སྟེ་
སྙིང་པོ་རྒྱས་བསྡུས་གང་མོས་པ་བཟླས་ལ་ཁྲུས་བྱས་ཏེ་ནད་པ་ལ་བླུད་ན་ལྷའི་གདོན་ལས་ཐར་བར་ངེས་སོ། །སློབ་དཔོན་ཡེ་ཤེས་རྡོ་རྗེས་མཛད་པ་རྫོགས་སོ།།  ༄༅། །དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ། །འབྱུང་པོའི་གདོན་ལས་ཐར་བར་འདོད་པས་མཚན་
ཉིད་སྔོན་དུ་ཤེས་པར་བྱ་སྟེ། ཤིན་ཏུ་གཙང་བ་དང། གཙང་སྦྲ་ལ་སྤྱོད་པ་དང། གཟུགས་བཟང་པོའི་གདོན་གྱིས་འཛིན་ཏེ། དེའི་མཚན་ཉིད་ནི་ཚེས་བཅུ་བཞི་ལ་སྟོན་མོ་ཆེན་པོ་དང། བཙུན་པའི་སའམ། ལྷའི་ཁང་པ་དག་ཏུ་འཇུག་པའོ། །དང་པོ་མཚན་ཉིད་ནི་སེམས་རྒོད་ཅིང་མིག་
ནམ་མཁའ་ལ་བལྟ། གདོང་ནམ་མཁའ་དང་འདྲ། ལྟོ་ཆེ་ཞིང་སྐོམ་དད་ཆེ། ལྷ་དང་བྲམ་ཟེ་ལ་མཆོད་པར་དགའ་བ་ནི་འབྱུང་པོའི་གདོན་གྱིས་ཟིན་པ་ཡིན་པས། སྔོན་དུ་གཏོར་མ་བྱིན་ཏེ་ཀྲི་ས་ར་དང། ཤ་རྗེན་དང། བཙོས་པ་དང། འབྲས་ཆན་དང། མེ་ཏོག་ལ་སོགས་པ་ལོགས་སུ་
གཏོར་མ་སྦྱིན་ནོ། །དེ་ནས་ན་ཏྲན་མ་ལ་དྲུཾ་སི་དང། བ་ལ་ཙ་ཏི་བ་ལ་དང། པུ་ཤེལ་ཙེ་དང། ཐལ་ཏྲེས་དང། ཤུ་ལངས་དང། སྒོག་སྐྱ་རྣམས་བསྲེས་ལ་མར་ཕུལ་བཞི་དང། བ་གཅིན་ཕུལ་བཞིའི་ནང་དུ་བཙོས་ལ་རྡོ་རྗེ་རྣམ་འཇོམས་བཟླས་པའི་ཁྲུས་བྱས་ལ། དེ་དག་ལ་སྔགས་བརྒྱ་
རྩ་བརྒྱད་བཟླས་ནས་མིག་དང་སྣར་བླུགས་པ་དང་ལྟོར་བཏང་ན་འབྱུང་པོའི་གདོན་ལས་ཐར་བར་འགྱུར་རོ། །སློབ་དཔོན་ཡེ་ཤེས་རྡོ་རྗེས་མཛད་པ་རྫོགས་སོ།།  ༄༅། །དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ། །དྲི་ཟའི་གདོན་ལས་ཐར་བར་འདོད་པས། སྔོན་དུ་