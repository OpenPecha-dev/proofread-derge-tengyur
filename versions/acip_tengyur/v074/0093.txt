༄༅། །ཕྱག་འཚལ་ལོ། །སྲེད་པའི་འདོད་པ་བསྲུང་པར་འདོད་པའི་སྒྲུབ་པ་པོ་དམ་ཚིག་དང་ལྡན་པས་གནས་ཁང་ཡིད་དང་མཐུན་པར་བུམ་པ་ལ་སོགས་པ་རྫས་ཀྱི་རིམ་པ་བསོགས་ལ། ཧཱུཾ་ལས་བྱུང་བའི་འདོད་པའི་རྒྱལ་པོ་སྐུ་མདོག་སེར་པོ་ཞལ་གཅིག་ཕྱག་གཉིས་
པ་རིན་པོ་ཆེ་དང་ལྕགས་ཀྱུ་འཛིན་པའི་ང་རྒྱལ་དུ་ལངས་ཏེ། སྔགས་འདི་ལ་ལན་བརྒྱ་རྩ་བརྒྱད་ཡིད་ཀྱིས་བརྗོད་ནས་ལྕགས་ཀྱུ་འཛིན་པའི་ལྟ་སྟངས་ཀྱིས་བལྟས་ན་ཚོང་ལས་རྒྱལ་བའི་དོན་ངེས་པར་འགྲུབ་སྟེ་སྔགས་ནི། ཨོཾ་ཧ་ར་ཧ་ར་ཧཱུཾ་ཧཱུཾ་ཕཊ་ཕཊ་སཱ་ཧཱ་ཞེས་པས་ཁ་ཤར་ཕྱོགས་
སུ་བལྟས་ཏེ་བརྗོད་ན་ཚོང་གང་བྱས་པ་ལས་རྒྱལ་བར་ངེས་སོ། །ཚོང་ལས་རྣམ་པར་རྒྱལ་བ་སྒྲུབ་པའི་ཐབས་རྫོགས་སོ།།  ༄༅། །དཔལ་ཕྱག་ན་རྡོ་རྗེ་ལ་ཕྱག་འཚལ་ལོ། །ཕ་རོལ་གྱི་དམག་གི་དཔུང་ལས་རྣམ་པར་རྒྱལ་བར་འདོད་པའི་སྒྲུབ་པ་པོ་དམ་ཚིག་དང་ལྡན་
པས་གནས་ཁང་ཡིད་དང་མཐུན་པར་བུམ་པ་ལ་སོགས་པའི་རྫས་རྣམས་རྫོགས་པར་བྱས་ལ། ཚད་མེད་པ་ལ་སོགས་པ་བསྒོམ་པའི་རིམ་པ་མ་ནོར་བར་བྱས་ཏེ། དེ་ནས་བདག་ཉིད་ཚོགས་རྫོགས་པར་བྱས་ལ། སྟོབས་པོ་ཆེ་སྐུ་མདོག་ནག་པོ་ཞལ་གསུམ་ཕྱག་དྲུག་པ་རལ་
གྲི་དང་གཏུན་ཤིང་དང། ཐོ་བ་དང། ཁ་ཊཱཾ་ག་དང། ཞགས་པ་དང། མདའ་འཛིན་པ་ཤིན་ཏུ་འཇིགས་པ་ཡང་འཇིགས་པར་བྱེད་པ་ཧཱུཾ་ལས་རྣམ་པར་བསྒོམ་པར་བྱ་སྟེ། དེ་ཉིད་སྙིང་གའི་ཧཱུཾ་གི་ས་བོན་ལས་འོད་ཟེར་དཔག་ཏུ་མེད་པ་འཕྲོས་པས་དེ་ཉིད་ཀྱི་ང་རྒྱལ་དང་ལྡན་པའི་བ་སྤུའི་
བུ་ག་ཚུན་ཆོད་ནས་སྤྲུལ་པའི་ཁྲོ་ཆུང་ཐོ་བ་དང་ཞགས་པ་དང་རལ་གྲི་ཐོགས་པ་དཔག་ཏུ་མེད་པ་བྱུང་སྟེ། ཕ་རོལ་གྱི་སྡེ་ཐམས་ཅད་ཚར་བཅད་དེ་རབ་ཏུ་ཕམ་པར་བྱས་པ་ལ་དམིགས་ཏེ་ཡུངས་ཀར་དང་ཞི་དཀར་ས་དང། སྐེ་ཚེ་དང་ཏིལ་གྱི་གང་བུ་ལ་སྔགས་འདི་བརྒྱ་རྩ་བརྒྱད་བསྔགས་
ནས་དམག་གི་སྡེའི་གདོང་དུ་གཏོར་ན་ཕ་རོལ་གྱི་གཡུལ་ཉེས་ཤིང་འཕམ་པར་འགྱུར་རོ། །སྔགས་ནི། ཨོཾ་པྲ་ཧ་ར་པྲ་ཧ་ར་བཛྲ་པྲཾ་བྷཉྫ་ནཱ་ཡ་ཧཱུཾ་ཧཱུཾ་ཕཊ་ཕཊ་སཱ་ཧཱ་ཞེས་བརྗོད་ཅིང་རབ་ཏུ་སྡང་བའི་གཟུགས་དང། ལྟ་སྟངས་ཀྱིས་རྣམ་པར་བལྟས་ཏེ། མ་རུངས་པས་བསམས་ན་བདག་