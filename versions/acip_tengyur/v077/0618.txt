ཕྱག་མཚན་དང་ས་བོན་ལས་འོད་འཕྲོས་པས་སེམས་ཅན་ཐམས་ཅད་ཀྱི་དབུལ་བའི་སྡུག་བསྔལ་བསལ་ཏེ་ཚུར་འདུས་པས་རང་གི་སྐུ་གསལ་བཏབ་ཅིང་སླར་ཐུགས་ཀ་ནས་འོད་འཕྲོས་པས་ཡེ་ཤེས་པ་གཞུག་པ་དང། དབང་བསྐུར་བ་བྱ་སྟེ། རིན་ཆེན་འབྱུང་ལྡན་གྱིས་རྒྱས་
གདབ་པོ། །སྔ་མ་ལྟར་འོད་སྤྲོ་ཞིང་བསྡུ་བས་སྐུ་གསལ་བཏབ་ཅིང་མི་བསྐྱོད་པའི་བར་དུ་བསྒོམ་མོ། །སྐྱོ་བར་གྱུར་ན་བཟླས་པ་བྱ་སྟེ་རང་གི་ས་བོན་དང་སྔགས་ལས་འཕྲོས་པའི་འོད་ཀྱིས་དེ་བཞིན་གཤེགས་པ་ཐམས་ཅད་ཀྱི་རྒྱུད་བསྐུལ་ཏེ། འབྲུ་དང་རིན་པོ་ཆེ་ལ་སོགས་པ་འདོད་
པའི་ཡོན་ཏན་ཐམས་ཅད་ཀྱི་ཆར་འབབ་པར་བསམ་ཞིང་ངག་ཏུ་ཨོཾ་ཏཱ་རེ་ཏུཏྟཱ་རེ་ཏུ་རེ་ཙིནྟ་མ་ཎི་དྷརྦྷྱ་བིརྦྷྱ་སཱ་ཧཱ། དེ་ལས་སྐྱོན་ཡེ་ཤེས་པ་གཤེགས་ཏེ་དམ་ཚིག་པ་མི་དམིགས་པར་བྱའོ། །དགེ་བ་བསྔོའོ། །སྒྲོལ་མ་ཡིད་བཞིན་ནོར་བུའི་སྒྲུབ་ཐབས། དངོས་གྲུབ་བརྙེས་པའི་སློབ་དཔོན་བྷ་བ་
བྷ་ཊས་མཛད་པ་རྫོགས་སོ།།  །རྒྱ་གར་སྐད་དུ། ཏཱ་རཱ་ཊོ་བ་བི་དཧིཿ། བོད་སྐད་དུ། སྒྲོལ་མའི་ཁྲུས་ཀྱི་ཆོ་ག་རྗེ་བཙུན་མ་སྒྲོལ་མ་ལ་ཕྱག་འཚལ་ལོ། །ཁྲུས་ཀྱི་ཆོ་ག་ལ་གསུམ་སྟེ། སྦྱོར་བ་དང། དངོས་གཞི་དང། རྗེས་སོ། །དང་པོ་ནི་གནས་ཡིད་དང་
མཐུན་པར་ཕྱག་དར་ལ་སོགས་པ་བྱས་ཏེ། བུམ་པ་མཚན་ཉིད་དང་ལྡན་པར་རྫས་གཞན་དང་མཐུན་པར་བསགས་ཏེ། ཤེལ་མེད་དུ་མི་རུང་མཆོད་པ་རྣམས་སྟ་གོན་བྱའོ། །དངོས་གཞི་ནི་སྔོན་དུ་གསུངས་པའི་རིམ་པ་སྟོང་པའི་ངང་ལས་སེམས་ཉིད་ཏཱཾ་དཀར་པོར་བལྟའོ། །དེ་ལས་འོད་
འཕྲོས་བསྡུས་ནས་བདག་ཉིད་སྒྲོལ་མ་མདོག་དཀར་མོ་པདྨ་དང་ཟླ་བ་ལ་རྡོ་རྗེ་སྐྱིལ་ཀྲུང་གིས་བཞུགས་པ། ཞལ་གཅིག་ཕྱག་གཉིས་མཉམ་གཞག་གི་སྟེང་ན་བདུད་རྩིའི་བུམ་པ་བསྣམས་པ། རིན་པོ་ཆེ་སྣ་ཚོགས་ཀྱི་རྒྱན་དང་ལྡན་པ་འོད་འཕྲོ་བ་དང་བཅས་པའི་སངས་རྒྱས་ལྔའི་དབུ་རྒྱན་ཅན་དུ་
བསྐྱེད་པར་བྱའོ། །བུམ་པ་ཡང་མི་དམིགས་པ་ལས་ཕྱི་བུམ་པ་ལ་ནང་རིན་པོ་ཆེའི་གཞལ་ཡས་ཁང་བཅུད་བདུད་རྩིའི་རྒྱ་མཚོའི་དབུས་སུ་པདྨའི་པ་དྲའི་སྡོང་པོ་ལ་རང་འདྲ་བའི་དམ་ཚིག་སེམས་དཔའ་བསྐྱེད། དེའི་མདུན་ན་ལས་ཀྱི་ཁྲོ་བོ་བདུད་རྩི་འཁྱིལ་པ་དམར་སེར་བཞེངས་པ་