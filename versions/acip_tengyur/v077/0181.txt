༄༅། །ཡོངས་སུ་གྱུར་པ་ལས་འཕགས་པ་སྤྱན་རས་གཟིགས་དབང་ཕྱུག་སྐུ་མདོག་དམར་པོ་རལ་པའི་ཅོད་པན་ཅན། འོད་དཔག་ཏུ་མེད་པ་རལ་པའི་ནང་དུ་བཞུགས་པ། ཕྱག་གཡོན་ན་པདྨ་དམར་པོ་བསྣམས་པ་ཕྱག་གཡས་པས་གསལ་བར་མཛད་པ། སྣ་ཚོགས་པའི་རྒྱན་དང་གོས་
ཀྱིས་བརྒྱན་པའི་བདག་ཉིད་དུ་བསྐྱེད་ལ། རང་གི་སྙིང་གར་ཧྲཱི་ཡིག་ལས་སྐྱེས་པའི་པདྨ་དམར་པོ་འདབ་མ་ལ་དབྱངས་ཡིག་བཅུ་དྲུག་གིས་ཡོངས་སུ་བསྐོར་བའི་གཟུགས་དཀར་པོ་འཁོར་བར་བསམ་པར་བྱའོ། །དེ་ནས་བསྒྲུབ་བྱའི་སྙིང་གར་ཡང་སྔོན་མ་བཞིན་དུ་པདྨ་བསམ་ཞིང་རང་གི་སྙིང་གར་གནས་
པའི་པདྨ་ལས་རང་གི་རྡོ་རྗེའི་ལམ་ནས་འཁོར་ཞིང་ཞུགས་ཏེ། ཨོཾ་བཧྲ་མ་རཱསཱ་དྷྱ་ཧྲི་དི་པདྨ་མྲི་ཏ་མཱ་ཀཱརྵ་ཛཞེས་པས་བསྒྲུབ་བྱའི་རྡོ་རྗེ་ལ་ཞུགས་ཏེ། དེའི་པདྨ་ལ་གནས་པའི་བདུད་རྩི་འཁོར་ཞིང་བཀུག་ནས་དེ་ལ་སླར་ཡང་དེའི་རྡོ་རྗེ་ལས་འཐོན་ཏེ། རང་གི་རྡོ་རྗེའི་ལམ་ལ་དེ་བཞིན་དུ་ཞུགས་ནས་སེམས་ཀྱི་བདུད་
རྩིས་སྦྲང་གི་ཐིག་ལེ་འབྱུང་ཞིང་དེ་ལ་བལྟ་བར་བྱའོ། །སྔགས་ནི་ཨོཾ་ཧཱུཾ། ཇི་སྲིད་རྒྱུན་མ་ཆད་པར་དེ་སྲིད་དུ་ཉི་མ་བདུན་བསྒོམས་པས་བསྒྲུབ་བྱ་རྐང་པ་དག་གི་རྩར་ལྷུང་བར་འགྱུར་རོ། །འཇིག་རྟེན་དབང་ཕྱུག་གིས་ལྷག་པར་དབང་དུ་བྱ་བའི་ཆོ་ག་རྫོགས་སོ།།  །རྒྱ་གར་སྐད་དུ། ནི་ལ་ཀཎྛ་
ཨཱརྱཱ་བ་ལོ་ཀི་ཏེ་ཤྭ་ར་སཱ་དྷ་ནཾ། བོད་སྐད་དུ། འཕགས་པ་སྤྱན་རས་གཟིགས་དབང་ཕྱུག་མགྲིན་པ་སྔོན་པོ་ཅན་གྱི་སྒྲུབ་ཐབས། འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། །དང་པོ་རེ་ཞིག་སྒྲུབ་པ་པོས་སྔ་བར་ལངས་ཏེ། སྟན་བདེ་བ་ལ་སེམས་དཔའི་སྐྱིལ་མོ་ཀྲུང་གིས་ཉེ་བར་འདུག་སྟེ་
རང་གི་སྙིང་གར་དབྱངས་ཡིག་དང་པོ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཡིག་སེར་པོ་རྣམ་པར་བསྒོམ་པར་བྱའོ། །དེའི་འོད་ཟེར་གྱི་ཚོགས་ཀྱིས་བསྒོམ་པར་བྱ་བའི་བཅོམ་ལྡན་འདས་གདན་དྲངས་ཏེ། དེ་ནས་ལྷ་རྣམས་བསྐྱེད་ཅིང་སྤྲོས་ནས། མེ་ཏོག་ལ་སོགས་པ་རྣམས་ཀྱིས་
ཡང་དག་པར་མཆོད་ནས། དེའི་མདུན་དུ་སྡིག་པ་བཤགས་པ་ལ་སོགས་པ་བྱས་ཏེ། བྱམས་པ་ལ་སོགས་པ་ཚངས་པའི་གནས་བཞི་བསྒོམ་པར་བྱའོ། །དེ་ནས་ཕྱི་དང་ནང་དུ་བཅས་པའི་དངོས་པོ་རྣམས་སྟོང་པའི་རང་བཞིན་དུ་རྣམ་པར་བསྒོམས་ནས། ཨོཾ་སྭ་བྷཱ་བ་ཤུདྡྷ་སརྦ་དྷརྨཱས་བྷཱ་བ་ཤུདྡྷོཧཾ་ཞེས་