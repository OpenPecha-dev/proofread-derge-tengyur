།བྱང་ཆུབ་སྤྱོད་མཆོག་སྤྱད་པར་བགྱི། །འགྲོ་ལ་ཕན་ཕྱིར་སངས་རྒྱས་ཤོག་ཅེས་པ་ལན་གསུམ་བརྗོད་ནས་སྨོན་ལམ་སྔོན་དུ་འགྲོ་བས་དགེ་བ་བསྒོམ་པར་བྱ་སྟེ། སྔགས་འདིས་ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོཧཾ་ཞེས་བརྗོད་ནས་ས་བོན་སྒྱུ་མའི་དཔེ་རྣམས་
བསམས་ཏེ། ཁམས་གསུམ་མ་ལུས་པ་ཡང་བལྟས་པ་དང། རེག་པ་ཐམས་ཅད་དཔེར་ན་སྒྱུ་མ་ལྟ་བུའོ། །དམིགས་པ་མེད་པས་དེ་བཞིན་དུ་འགྲོ་བ་གནས་པ་ཐམས་ཅད་ཀྱང་སོ་སོར་སྣང་བ་ཙམ་དུ་རྟོགས་པས། དེ་ནས་ཐོག་མ་མེད་པའི་དུས་ཀྱི་རྣམ་པ་མ་ཡིན་པའི་རྣམ་པར་རྟོག་པའི་ས་
བོན་སྤངས་ནས་རང་བཞིན་དག་པ་ཞེས་ལྷག་པར་གྲོལ་བར་བྱའོ། །ཨོཾ་སྭ་བྷཱ་བ་ཤུདྡྷསརྦ་དྷརྨཱས་བྷཱ་བ་ཤུདྡྷོཧཾ་ཞེས་ལན་གསུམ་བརྗོད་པར་བྱའོ། །དེ་ནས་སྔོན་དུ་གསུངས་པའི་ས་བོན་རྫོགས་པ་ལས་ཟླ་བའི་སྟེང་དུ་ཨོཾ་ཡིག་དེ་ཐམས་ཅད་ཡོངས་སུ་གྱུར་པ་ལས་དཔལ་ལྡན་མགོན་པོ་རྣམ་པར་
སྣང་མཛད་པདྨའི་སྙིང་པོ་དང་སེང་གེའི་གདན་གྱི་སྟེང་ན་རྡོ་རྗེ་སྐྱིལ་ཀྲུང་གིས་བཞུགས་པ་གསེར་གྱི་མདོག་ལྟ་བུ་བྱང་ཆུབ་མཆོག་གི་ཕྱག་རྒྱ་ཅན་ཏིང་ངེ་འཛིན་ལ་སྙོམས་པར་ཞུགས་པ་རལ་པའི་ཅོད་པན་ཅན་ཞི་ཞིང་རྒྱན་ཐམས་ཅད་ཀྱིས་བརྒྱན་པ་བསམ་པར་བྱའོ། །དེ་ནས་རང་གི་སྙིང་གར་ཟླ་བའི་
དཀྱིལ་འཁོར་གྱི་སྟེང་དུ་ཡི་གེ་ཉི་ཤུ་རྩ་ལྔ་མཆོག་གི་སྙིང་པོ་དང་པོའི་གཉིས་པ་དང་ཡང་དག་པར་ལྡན་པ་ཟླ་བ་ཕྱེད་པ་དང་ཐིག་ལེས་བརྒྱན་པ་བསྒོམ་པར་བྱའོ། །དེ་ལས་སྐྱེས་པའི་མྱ་ངན་མེད་པའི་ཤིང། དེའི་སྟེང་དུ་ཟླ་བ་ལ་གནས་པའི་མཾ་ཡིག་བསམས་ནས། དེ་ཐམས་ཅད་ཡོངས་སུ་གྱུར་པ་
ལས་བདག་ཉིད་འོད་ཟེར་ཅན་གྱི་སྐུར་བསྒོམ་པར་བྱའོ། །བདག་ཉིད་བཅོམ་ལྡན་འདས་མ་འོད་ཟེར་ཅན་ཞེས་པ་སྐུ་མདོག་ཤིན་ཏུ་སེར་བ་འཛམ་བུ་ནཱ་དའི་འོད་ལྟ་བུ་འབར་བ་མཆོད་རྟེན་གྱི་ནང་ན་གནས་པ། ན་བཟའ་དམར་པོ་མནབས་པ། ཕུ་དུང་དམར་པོའི་སྟོད་གཡོགས་ཅན། ཕྲེང་བ་
སྣ་ཚོགས་པ་དང་རྒྱན་ཐམས་ཅད་ཀྱིས་བརྒྱན་པ། རྣ་རྒྱན་གྱི་ཚོགས་དང། རྐེད་པ་ལ་དྲིལ་བུ་གཡེར་ཀའི་དྲ་བ་དང། རྐང་གདུབ་དང་ལྡན་པ། ཕྱག་བརྒྱད་པ། ཞལ་གསུམ་པ་སྤྱན་གསུམ་པ་འབར་ཞིང་འོད་ཟེར་གྱི་ཕྲེང་བ་འཕྲོ་བ། བནྡུ་ཛ་བའི་མེ་ཏོག་དང་མཚུངས་པ། རྣམ་པར་