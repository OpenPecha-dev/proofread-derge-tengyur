༄༅། །དེ་དག་ཡོངས་སུ་རྫོགས་པར་འགྱུར་རོ། །བདག་ཉིད་དམ་པ་ཡོངས་སུ་རྫོགས་པར་འདོད་པ་དེས་ཀྱང་འདི་ལ་བརྟེན་ནས་འདི་དག་ཡོངས་སུ་རྫོགས་པར་འགྱུར་རོ། །སྣང་བའི་བྲལ་ཚུལ་དང་རང་བཞིན་གང་ཞེ་ན། འདོད་ཆགས་བྲལ་སོགས་ཞེས་པ་འདོད་ཆགས་
བྲལ་བ་དང་འདོད་ཆགས་དང་བྲལ་བ་བར་མ་དང། ཤིན་ཏུ་འདོད་ཆགས་དང་བྲལ་བ་དང། གང་ཡིད་ཀྱིས་འགྲོ་བ་དང་འོང་བ་དང། མྱ་ངན་དང་མྱ་ངན་བར་མ་དང། ཤིན་ཏུ་མྱ་ངན་དུ་གྱུར་པ་དང། ཞི་བ་དང་རྣམ་པར་རྟོག་པ་དང། འཇིགས་པ་དང་འཇིགས་པ་བར་མ་དང། ཤིན་ཏུ་
འཇིགས་པ་དང། སྲེད་པ་དང། སྲེད་པ་བར་མ་དང། ཤིན་ཏུ་སྲེད་པ་དང། ཉེ་བར་ལེན་པ་དང། མི་དགེ་བ་དང། བཀྲེས་པ་དང། སྐོམ་པ་དང། ཚོར་བ་དང། ཚོར་བ་བར་མ་དང། ཤིན་ཏུ་ཚོར་བ་དང། རིག་པ་པོ་དང། རིག་པ་དང། རིག་པ་འཛིན་པའི་གཞི་དང། སོ་སོར་
རྟོག་པ་དང། ངོ་ཚ་ཤེས་པ་དང། སྙིང་རྗེ་བ་དང། སྙིང་བརྩེ་བ་དང། བརྩེ་བ་བར་མ་དང། ཤིན་ཏུ་བརྩེ་བ་དང། དོགས་པ་དང་བཅས་པ་དང། སྡུད་པ་དང། ཕྲག་དོག་སྟེ་འདི་དག་ནི་སྣང་བའི་རང་བཞིན་ནོ། །དེ་ཡང་གང་ཞེ་ན། འདོད་ཆགས་དང་བྲལ་བ་ནི་ཡིད་དུ་འོང་བ་མཐོང་བ་ལ་
མ་ཆགས་པའོ། །བར་མ་ལ་སོགས་པ་ནི་ཅི་རིགས་པའོ། །ཡིད་ཀྱིས་འགྲོ་བ་དང་འོང་བ་གང་ཡིན་ཞེ་ན། འགྲོ་བ་དང་འོང་བ་ལ་སེམས་རྣམ་པར་གཡོ་བའོ། །མྱ་ངན་གང་ཞེ་ན། སྡུག་པ་དང་བྲལ་བར་གྱུར་ནས་སེམས་ཤིན་ཏུ་གདུང་པའོ། །འདི་ཡང་ཅི་རིགས་སུ་སྦྱར་རོ། །ཞི་བ་གང་
ཞེ་ན། སེམས་གཡེང་བ་དང་བྲལ་བའོ། །རྣམ་པར་རྟོག་པ་གང་ཞེ་ན། སེམས་པ་དང་ཤེས་རབ་རྩིང་བའོ། །འཇིགས་པ་གང་ཞེ་ན་ཡིད་དུ་མི་འོང་བ་དང་ཕྲད་ནས་སེམས་སྐྲག་པའོ། །འདི་ལ་ཡང་ཅི་རིགས་སུ་སྦྱར་རོ། །སྲིད་པ་གང་ཞེ་ན། ཕན་འདོགས་པ་དང་ཡིད་དུ་འོང་བ་ལ་ཞེན་
པའི་བདེ་བའི་ཚོར་བ་ལས་བྱུང་བའོ། །འདི་ཡང་ཡུལ་གྱི་བྱེ་བྲག་ལས་ཅི་རིགས་སུ་སྦྱར་རོ། །ཉེ་བར་ལེན་པ་གང་ཞེ་ན། གཞན་གྱི་ནོར་དང་ཡོ་བྱད་ལ་སོགས་པ་གང་ཡིད་ཀྱིས་ལེན་པ་སྟེ་སྲེད་པ་ལས་བྱུང་བའོ། །མི་དགེ་བ་གང་ཞེ་ན་འདོད་ཆགས་ལ་སོགས་པ་དང། དེ་དང་མཚུངས་པར་