༄༅། །ཀུ་བེ་ར་དང། འཕྲོག་མ་དང། ཕྱོགས་བཅུའི་འཇིག་རྟེན་སྐྱོང་པ་གང་ཡིན་པ་དེ་དག་ཀྱང་རྟག་ཏུ་རྒྱུན་མི་འཆད་པར་ནི་དུས་ཐམས་ཅད་དུའོ། །ཉིན་མཚན་ཕྱད་པར་འགྲོ་ཡང་རུང། འགྲེང་ཡང་རུང། འདུག་ཀྱང་རུང། ཉལ་ཡང་རུང། གཉིད་ལོག་ཀྱང་རུང། མ་ལོག་ཀྱང་
རུང་བ་ན་སྲུང་བ་དང། སྐྱོབ་པ་དང། སྤེད་པ་བྱེད་པར་འགྱུར་རོ། །མཉམ་པར་བཞག་ཀྱང་རུང། མ་བཞག་ཀྱང་རུང། གཅིག་པུར་འདུག་ཀྱང་རུང། སྐྱེ་བོ་མང་པོའི་ནང་དུ་འདུག་ཀྱང་རུང་སྟེ། གྲོང་ནི་གྲོང་ཁྱེར་གྱི་ཕྱིར་རོལ་གྱི་མཐའ་མའོ། །གྲོང་ཁྱེར་དང་གྲོང་རྡལ་ནི་ཡུལ་ལོ། །ལྗོངས་ནི་
དཔྱ་འདུ་བའི་སའོ། །ཡུལ་འཁོར་དང། རྒྱལ་པོའི་ཕོ་བྲང་དང། སྲ་དང། སྲ་ཆུང་དང། གྲོང་ཁྱེར་གྱི་གོ་དང། ཁྲི་ལམ་ནི་རྒྱལ་བོ་འགྲོ་བའི་ལམ་མོ། །སྲང་དང་བཞི་མདོ་ནི་ལམ་ཁ་བྲག་གོ། །སུམ་མདོ་ནི་ལམ་སུམ་མ་དོའོ། །གྲོང་བར་དང་ཚོང་ཁང་ནི་འཚོང་བར་བྱེད་པའི་རྫ་འཚོང་པའོ། །
དེའི་མཛོད་ནི་ཚོང་ཁང་ངོ། །དེ་ལ་འདུག་པ་ནི་འདུག་པའོ། །ཁང་སྟོང་དང། རི་དང། ཆུ་ཀླུང་དང། ནགས་ཚལ་དང། ནགས་ཚང་ཚིང་ནི་ནགས་ཀྱི་ཚང་ཚིང་དོ། འཇུག་ཀྱང་རུང། གཙང་སྦྲ་མ་བྱས་པ་དང། ར་རོ་ནི་ཆང་གིས་གཞན་དུ་འགྱུར་བའོ། །བག་མེད་པ་ནི་དབང་ཕྱུག་
གིས་གཞན་དུ་གྱུར་པའི་ཕྱིར་རོ། །རྟག་ཏུ་རྣམ་པ་ཐམས་ཅད་དུ་ཅིའི་སྒོ་ནས་ཀྱང་མཆོག་ཏུ་སྲུང་བ་དང། སྐྱོབ་པ་དང། སྤེད་པར་བྱེད་དོ། །ཉིན་མཚན་དུ་ཡང་མཆོག་ཏུ་བདེ་ལེགས་སུ་འགྱུར་འགྱུར་བྱེད་དོ། །ལྷ་དང། ཀླུ་དང། གནོད་སྤྱིན་དང། དྲི་ཟ་དང། །ལྷ་མ་ཡིད་དང། ནམ་མཁའ་
ལྡིང་དང། མི་འམ་ཅི་དང། ལྟོ་འཕྱེ་ཆེན་པོ་དང། ཞེས་པ་དང། དེ་ལ་ལྟོ་འཕྱེ་ཆེན་པོ་ནི་ཀླུའི་རིགས་བརྒྱད་དོ། །མི་དང་མི་མ་ཡིན་པ་ནི་ཡི་དྭགས་ལ་སོགས་པའོ། །གཞན་དག་ཀྱང་གཟའ་དང། རྒྱུ་སྐར་དང། མ་མོ་རྣམས་དང། ཚོགས་ཀྱི་བདག་པོ་གཞན་དང། མ་མོ་
བདུན་པོ་གང་ཡིན་པ་རྣམས་དང། གནོད་སྤྱིན་མོ་དང། སྲིན་མོ་དང། ཤ་ཟ་མོ་གང་ཡིན་པ་དེ་དག་ཀྱང་འདུ་ཞིང་ཞེས་པ་ནི་ཚོགས་པའོ། །གཅིག་ཏུ་མཐུན་པ་ཡོངས་སུ་རྫོགས་པའི་དཔུང་དང་བཅས་པ་ནི་ཡན་ལག་གི་སྟོབས་བཞིའོ། །འཁོར་དང་བཅས་པ་ནི་རྗེས་སུ་འབྲང་བ་དང་