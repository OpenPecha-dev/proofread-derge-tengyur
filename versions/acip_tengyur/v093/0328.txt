བརྫུན་དུ་སྨྲ་བ་དང། དབྱེན་དང། གཡོ་དང། སྒྱུ་དང། སྡིག་པ་འདོད་པ་དང། ལྟ་བ་ལོག་པའོ། །དེ་རྣམས་ཉིད་ནི་དགེ་སྦྱོང་གི་ཡོན་པོ་བཅུའོ། །དེ་བཞིན་དུ་དེ་རྣམས་དགེ་སྦྱོང་གི་རྐྱེན་བཅུའོ། །དེ་བཞིན་དུ་དེ་རྣམས་དགེ་སློང་གི་སྙིགས་མ་བཅུའོ། །དགེ་
སྦྱོང་དུ་བྱེད་པའི་ཆོས་བཅུ་ནི་འདི་ལྟ་སྟེ། ངོ་ཚ་བ་དང། ཁྲེལ་ཡོད་པ་དང། ལུས་ཀྱི་ལས་ཀྱི་མཐའ་ཡོངས་སུ་དག་པ་དང། ངག་གི་ལས་ཀྱི་མཐའ་ཡོངས་སུ་དག་པ་ཉིད་དང། ཡིད་ཀྱི་ལས་ཀྱི་མཐའ་ཡོངས་སུ་དག་པ་ཉིད་དང། འཚོ་བ་ཡོངས་སུ་དག་པ་དང། དབང་པོའི་སྒོ་བསྡམས་པ་
དང། སྒྲིབ་པ་ཡོངས་སུ་སྤངས་པ་དང། བསམ་གཏན་བཞི་དང། མངོན་པར་ཤེས་པ་དྲུག་གོ། །དེ་ལ་སྒྲིབ་པ་ལྔ་ནི་འདི་ལྟ་སྟེ། བུ་ལོན་སྒྲིབ་པ་དང། བྲན་ཁོ་ན་ཉིད་ཀྱི་སྒྲིབ་པ་དང། བཅིངས་པའི་སྒྲིབ་པ་དང། ནད་ཀྱི་སྒྲིབ་པ་དང། འཇིགས་པའི་སྒྲིབ་པའོ། །དགེ་སློང་རྣམས་རྒྱུ་བར་བྱེད་པའི་རྒྱུ་
བཅོ་ལྔ་ནི་འདི་ལྟ་སྟེ། བྱ་བ་ཡོངས་སུ་རྫོགས་པ་ཉིད་དང། རང་ལ་ཕན་པ་ཚོལ་བ་དང། དེ་བཞིན་གཤེགས་པའི་བྱིན་གྱི་རླབས་དང། ཕུན་སུམ་ཚོགས་པ་ཐམས་ཅད་དང། ཉེས་པ་ལྔ་དང་རྣམ་པར་བྲལ་བ་དང་མི་དགའ་བ་དང། འདོད་ཆགས་ལ་སོགས་པ་གཞོམ་པ་དང། རྙེད་པ་ལ་སོགས་
པ་སྲེད་པ་དང། ནུས་པ་དང། རྗེས་སུ་བརྩེ་བ་དང། བླ་མ་ལ་གུས་པ་དང། ངོ་མཚར་བ་བལྟ་བ་དང། ཁྱད་པར་གྱི་དོན་དང། དཀོན་མཆོག་གསུམ་གྱི་བྱ་བ་དང། མཆོད་རྟེན་ལ་སོགས་པ་ལ་ཕྱག་བྱ་བའོ། །བྱང་ཆུབ་སེམས་དཔའ་རྣམས་ཀྱི་ལྟུང་བ་སྡེ་གཉིས་ཏེ། འདི་ལྟ་སྟེ། ཕས་ཕམ་པའི་གནས་
སུ་འགྱུར་བ་དང། ཉེས་བྱས་ཀྱི་བྱས་པའི་ལྟུང་བས་བསྡུས་པའོ། །དེ་བཞིན་དུ་རྣམ་པ་གསུམ་སྟེ། འདི་ལྟ་སྟེ། ལྟུང་བར་འགྱུར་བ་དང། བཤགས་པར་བྱ་བ་དང། བསྡམ་པར་བྱ་བའོ། །དེ་ལ་ལྟུང་བར་འགྱུར་བ་ནི། ཕས་ཕམ་པའི་ལྟུང་བའི་གནས་སུ་འགྱུར་བའོ། །བཤགས་པར་བྱ་བ་ནི་ཉེས་
བྱས་ཀྱི་ལྟུང་བས་བསྡུས་པའོ། །ལྟུང་བ་གཞན་རྣམས་ནི་ཡང་དག་པར་བསྡམ་པར་བྱ་བའོ། །གང་ཟག་འབྲིང་བའི་དབང་དུ་བྱས་ནས་ཕས་ཕམ་པའི་ལྟུང་བ་ལ་ལྔ་ནི་འདི་ལྟ་སྟེ། དཀོན་མཆོག་གསུམ་གྱི་ནོར་འཕྲོག་པའི་ཕས་ཕམ་པའི་ལྟུང་བ་དང། དམ་པའི་ཆོས་སྤོང་བ་ཕས་ཕམ་པའི་ལྟུང་བ་