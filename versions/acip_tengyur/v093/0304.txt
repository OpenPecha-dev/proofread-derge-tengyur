།འདི་ལྟ་སྟེ། ཁོང་ཁྲོ་དང། ཁྲོ་བ་དང། ཁོན་དུ་འཛིན་པ་དང། ཕྲག་དོག་དང། འཚིག་པ་དང། འཆབ་པ་དང། སེར་སྣ་དང། རྣམ་པར་འཚེ་བ་དང། ངོ་ཚ་མེད་པ་དང། ཁྲེལ་མེད་པ་རྣམས་མེད་དོ། །གཡོ་དང། རྒྱགས་པ་
དང། སྒྱུ་ནི་ཡོད་དོ། །གཞན་ཐམས་ཅད་འདོད་ཁམས་བཞིན་ནོ། །བསམ་གཏན་ཁྱད་པར་ཅན་ལ་ཡང་རྣམ་པར་རྟོག་པ་ཡང་མེད་དོ། །བསམ་གཏན་དང་པོ་ལས་ཕ་རོལ་ན་བསམ་གཏན་གཉིས་པ་ལ་སོགས་པ་རྣམས་སུ་གཟུགས་དང་གཟུགས་མེད་པ་རྣམས་སུ་འདི་ལྟར་རྟོག་པ་ཡང་མེད་དོ།།
རྣམ་པར་དཔྱོད་པ་ཡང་མེད་དོ། །སྒྱུ་དང་གཡོ་ཡང་མེད་དོ། །ལྷག་མ་ནི་སྔོན་བཞིན་ནོ། །སེམས་དང་མི་ལྡན་པའི་འདུ་བྱེད་ལ་བཅུ་དགུ་ནི་འདི་ལྟ་སྟེ། ཐོབ་པ་དང། མ་ཐོབ་པ་དང། འདུ་ཤེས་མེད་པའི་སྙོམས་འཇུག་དང། འགོག་པའི་སྙོམས་འཇུག་དང། འདུ་ཤེས་མེད་པ་དང། འཚོ་བའི་
དབང་པོ་དང། སྐལ་བ་མཐུན་པ་དང། གནས་སོ་སོར་ཐོབ་པ་དང། དངོས་པོ་སོ་སོར་ཐོབ་པ་དང། སྐྱེ་མཆེད་སོ་སོར་ཐོབ་པ་དང། སྐྱེ་བ་དང། རྒས་པ་དང། གནས་པ་དང། མི་རྟག་པ་ཉིད་དང། མིང་གི་ཚོགས་དང། ཚིག་གི་ཚོགས་དང། ཡི་གེའི་ཚོགས་དང། མ་འཚོགས་པ་དང་
འཚོགས་པའོ། །སོ་སོ་སྐྱེ་བོ་དང། འཇུག་པ་དང། འཇུག་པ་ངེས་པ་དང། སྦྱོར་བ་དང། བང་མགྱོགས་པ་དང། རིམ་པ་དང། དུས་དང། ཡུལ་དང། གྲངས་ཞེས་པ་ཆོས་དགུ་ནི་མི་ལྡན་པའོ་ཞེས་ཆོས་མངོན་པ་ཀུན་ལས་བཏུས་པ་ལས་སོ། །རྣམ་པར་ཤེས་པ་བདུན་ནི་རྣམ་པར་ཤེས་པའི་
ཕུང་པོའོ། །འདི་ལྟ་སྟེ། མིག་གི་རྣམ་ཤེས་དང། རྣ་བའི་རྣམ་ཤེས་དང། སྣའི་རྣམ་ཤེས་དང། ལྕེའི་རྣམ་ཤེས་དང། ལུས་ཀྱི་རྣམ་ཤེས་དང། ཡིད་ཀྱི་རྣམ་ཤེས་དང། ཡིད་ཀྱི་དབང་པོའོ། །འདི་བདུན་རྣམས་སུ་ཉོན་མོངས་པ་ཅན་གྱི་ཡིད་དང་ཀུན་གཞི་རྣམ་པར་ཤེས་པ་དག་བསྡུས་
པས་རྣམ་པར་ཤེས་པ་དགུ་ནི་རྣམ་པར་ཤེས་པའི་ཕུང་པོའོ། །དེ་ལ་ཆོས་བདུན་ཀུན་གཞི་རྣམ་པར་ཤེས་པ་ལ་བརྟེན་ནོ། །འདི་ལྟ་སྟེ། དགེ་བའི་རྩ་བ་རྒྱུན་གཅོད་པ་དང། དགེ་བའི་རྩ་བ་ཡང་དག་པར་འཛིན་པ་དང། ཁམས་ལ་འདོད་ཆགས་དང་བྲལ་བ་དང། ས་ལ་འདོད་ཆགས་དང་བྲལ་