འགོག་པ་ལ་རྗེས་སུ་ཤེས་པའི་བཟོད་པ་དང། ལམ་ལ་ཆོས་ཤེས་པའི་བཟོད་པ་དང། ལམ་ལ་རྗེས་སུ་ཤེས་པའི་བཟོད་པའོ། །དེ་ལ་སེམས་དང་མཚུངས་པར་ལྡན་པའི་འདུ་བྱེད་ལ་རྣམ་པ་གཉིས་ནི་འདི་ལྟ་སྟེ། སྤང་བྱ་དང། བླང་བྱའོ། །དེ་ལ་གཙོ་
བོའི་དངོས་ཀྱི་སྤང་བྱ་ནི་འདུ་བྱེད་ལ་བཅུ་བདུན་ནི་འདི་ལྟ་སྟེ། ཤིན་ཏུ་མ་སྤངས་པ་དང། འཚེ་བ་དང། བག་མེད་པ་དང། ཤེས་བཞིན་མ་ཡིན་པ་དང། མི་དགེ་བའི་རྩ་བ་དང། ལུང་མ་བསྟན་གྱི་རྩ་བ་དང། ཀུན་དུ་སྦྱོར་བ་དང། འཆིང་བ་དང། བག་ལ་ཉལ་དང། ཉེ་བའི་ཉོན་མོངས་པ་དང་
ཀུན་ནས་དཀྲིས་པ་དང། ཟག་པ་དང། ཆུ་བོ་དང། སྦྱོར་བ་དང། ཉེ་བར་ལེན་པ་དང། མདུད་པ་དང། སྒྲིབ་པའོ། །གཙོ་བོ་མ་ཡིན་པ་ཡང་ཉོན་མོངས་པ་ལ་འབྱུང་བ་དང། ཉོན་མོངས་པ་དང་མི་དགེ་བ་དང་ལུང་དུ་མ་བསྟན་དང་སེམས་པ་ལ་སོགས་པ་ཟག་པ་དང་བཅས་པ་དང་ཀུན་རྫོབ་
ཤེས་པ་ནི་སྤང་བྱའོ། །བླང་བྱའི་འདུ་བྱེད་ལ་ཉི་ཤུ་རྩ་བཞི་ནི་འདི་ལྟ་སྟེ། སེམས་པ་དང། རེག་པ་དང། ཡིད་ལ་བྱེད་པ་དང། འདུན་པ་དང། མོས་པ་དང། དད་པ་དང། བརྩོན་འགྲུས་དང། དྲན་པ་དང། ཏིང་ངེ་འཛིན་དང། ཤེས་རབ་དང། རྣམ་རྟོག་དང། སྤྱོད་པ་དང། བག་ཡོད་
པ་དང། ཡིད་འབྱུང་བ་དང། ཡི་རང་བ་དང། ཤིན་ཏུ་སྦྱངས་པ་དང། མི་འཚོ་བ་དང། ངོ་ཚ་ཤེས་པ་དང། ཁྲེལ་ཡོད་པ་དང། བཏང་སྙོམས་དང། རྣམ་པར་གྲོལ་བ་དང། དགེ་བའི་རྩ་བ་དང། ཤེས་པ་དང། བཟོད་པའོ། །ཡང་སེམས་ལས་བྱུང་བའི་འདུ་བྱེད་ལ་རྣམ་པ་ལྔ་ནི་འདི་ལྟ་སྟེ་
ས་ཆེན་པོ་པ་དང། དགེ་བའི་ས་ཆེན་པོ་པ་དང། ཉོན་མོངས་པའི་ས་ཆེན་པོ་པ་དང། མི་དགེ་བའི་ས་ཆེན་པོ་པ་དང། ས་ཆུང་ངུ་པའོ། །དེ་ལ་སེམས་གང་ལ་ཐམས་ཅད་འབྱུང་བ་དེ་ནི་ས་ཆེན་པོ་པའོ། །འདི་ལྟ་སྟེ། ཚོར་བ་དང། སེམས་པ་དང། འདུ་ཤེས་དང། འདུན་པ་དང། རེག་པ་
དང། ཤེས་རབ་དང། དྲན་པ་དང། ཡིད་ལ་བྱེད་པ་དང། མོས་པ་དང། ཏིང་ངེ་འཛིན་ནོ། །སེམས་གང་ལ་དུས་ཐམས་ཅད་དུ་དགེ་བ་འབྱུང་བ་དེ་ནི་དགེ་བའི་ས་ཆེན་པོ་པ་སྟེ་བཅུའོ། །འདི་ལྟ་སྟེ། དད་པ་དང། བག་ཡོད་པ་དང། ཤིན་ཏུ་སྦྱང་པ་དང། བཏང་སྙོམས་དང་