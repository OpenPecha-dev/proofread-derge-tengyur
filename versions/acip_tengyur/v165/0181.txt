༄༅། །ཏེ་བཏིང་ལ་སྲོད་དང་ཐོ་རངས་ནམ་གྱི་སུམ་གཉིས་ཀྱི་བར་དུ་བཅག་པའམ་ཙོག་པུར་འདུག་ལ་མི་ཉལ་བར་ཁ་དོན་བྱ། ནམ་གྱི་གུང་གསུམ་ཆ་ལའང་མལ་སྟན་ལ་མཐང་གིས་མ་རེག་པ་དང་ཆོས་གོས་ལ་མི་གཟན་པའི་ཚུལ་དུ་བསྐུམ་སྟེ་ཉལ། སྦྱར་མ་གཞག་
པའི་མི་རེག་པའི་གནས་སུ་དབྱར་གྱི་རས་ཆེན་མི་གཞག་ཆོས་གོས་སྦྱར་མ་གང་དུ་བསྐུར་དགོས་པར་དབྱར་གྱི་རས་ཆེན་ཡང་མི་གཞག་པར་བསྐུར། ཆོས་གོས་གསུམ་གང་དུ་གཞག་པར་རིགས་པའི་སར་རས་ཆེན་བཞག་ཀྱང་ཉེས་མེད་དེ་གང་དུ་བཞག་པ་དང་གང་དུ་བསྐུར་བའི་
རིགས་པ་འོག་ནས་འཆད་པ་ཡིན་ཏེ་མི་སྟོར་བའི་ཚུལ་དུ་གཞག་པ་ལ་བྱ། ཆར་པ་ལ་ཡང་མ་ཡིན། ཆར་པ་འབབ་བམ་ཆར་པ་འབབ་ཏུ་དོགས་ཏེ། ག་ཞིག་ཏུ་འགྲོ་ན་རས་ཆེན་མི་གཞག་པར་བསྐུར། མ་ཁྱེར་ན་ཉེས་བྱས། ཆུ་རྒལ་ཏེ་འགྲོ་ན་ཡང་མ་ཡིན། ག་ཞིག་ཏུ་འགྲོ་སྟེ་ཆུ་ཞིག་
རྒལ་ན་ཡང་ཆོས་གོས་ཆུས་མི་གཤེར་བར་བྱ་བའི་ཕྱིར་དང་སླར་འོང་ན་ཆུ་བྲུག་སྟེ་མི་ཐར་བའི་བར་དུ་ཆར་པས་ནོན་དུ་འོང་བའི་ཕྱིར་རས་ཆེན་བསྐུར་དགོས་སོ། །འདི་དག་ལ་དོགས་ན་མ་ཡིན། ག་ཞིག་ཏུ་འགྲོ་སྟེ་ཆར་པ་འབབ་ཏུ་དགོས་སམ་ཆུ་བྲུག་གམ་ཆུ་རྒལ་དགོས་པར་དོགས་
ནའང་རས་ཆེན་མི་གཞག་པར་བསྐུར། དགེ་སློང་དང་བཅས། དགེ་སློང་ཡང་ཡོད་ལ། སྒོ་དང་བཅས། ཁང་པའི་སྒོ་དང་སྒོ་ལྕགས་ཀྱང་ཡོད་པ། གནས་དང་བཅས་པ། ཁང་པ་ཡིན་པ་དང་འདི་གསུམ་དུ་ལྡན་པར་ནི་ཆོས་གོས་གཏམས་ཏེ་བཞག་ཀྱང་ཉེས་མེད། གསུམ་ལ་
གཅིག་མ་ཚང་བར་བཞག་ན་ཉེས་བྱས་ཡང་གསུམ་ཆར་ཡང་མེད་པར་གཞག་ན་ཉེས་བྱས་ལྕི་བ། ཆར་པ་འབབ་བམ། ག་ཞིག་ཏུ་འགྲོ་སྟེ་ཆར་པ་འབབ་བམ་འབབ་ཏུ་དོགས་པའམ། ཆུ་རྒལ་ཏེ་འགྲོ་བ་དང། ཆུ་རྒལ་ཏེ་འགྲོ་དགོས་སམ། དེ་ལྟ་བུ་མེད་པ་དང། དགྲ་འམ་གཅན་
གཟན་ལྟ་བུས་གཙེ་བ་དང་མེད་པ་དང། གནང་བ་མེད་པ་དང། ནད་པ་དང་རྒན་པོ་ལྟ་བུ་ཆོས་གོས་དང་འབྲལ་བར་གནང་བ་དགེ་འདུན་གྱིས་མ་བྱིན་པ་དང། བཏིང་བ་མ་བྲུབས་ཏེ་ཟླ་བ་ལྔའི་བར་དུ་ཆོས་གོས་དང་འབྲལ་བར་གནང་བ་མེད་པ་དང། སྦྱར་མ་མེད་པར་གར་ཡང་མི་འགྲོའོ། །