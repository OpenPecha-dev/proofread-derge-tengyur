ལོག་པ་ཡིད་ལ་བྱས་ན་ཡང་ངོ། །འདོད་ཆགས་ཀྱི་སེམས་ལངས་ཏེ་ཁུ་བ་དབྱུང་བར་བསམས་པ་ལས་ཁུ་བ་བྱུང་ནའང་སྦོམ་པོ། ཕོ་མཚན་བཟུང་ན་ཡང་ངོ། །ཁུ་བ་དབྱུང་བའི་འདོད་ཆགས་ཀྱི་སེམས་ཡོད་དེ་ཕོ་མཚན་ལ་
བཟུང་བ་ལས་ཁུ་བ་བྱུང་ན་སྦོམ་པོ། ལྟུང་བ་མེད་པ་ནི་སྒྲེའུ་བྲུད་པ་ནའོ། །ཁུ་བ་མང་དུ་ཟག་པའི་ཕྱིར་སྒྲེའུ་བཏགས་པ་ལས་ཁུ་བ་དབྱུང་བའི་སེམས་མེད་པར་སྒྲེའུ་ནང་དུ་བཅུག་པ་ལས་འདྲུད་དེ་ཁུ་བ་བྱུང་བ་ནི་ཉེས་མེད་དོ། །སྔོན་གྱི་ཆུང་མས་འཁྱུད་དེ་ན་ཡང་ངོ། །འདོད་
ཆགས་དང་ཁུ་བ་དབྱུང་བའི་སེམས་མེད་པར་སྔོན་གྱི་ཆུང་མས་སྡུག་པའི་ཕྱིར་ལུས་སམ་མགུལ་ནས་འཁྱུད་པ་ལས་ཁུ་བ་བྱུང་བའང་དགའ་བར་ཚོར་བའི་སེམས་མེད་ན་ཉེས་མེད་དོ། །རྐང་པ་དང་བྱིན་པ་དང་བརླ་དང་སོར་མོ་ལ་སོགས་པ་བུད་མེད་ཀྱིས་བཟུང་ན་ཡང་ངོ། །ལུས་ཀྱི་ཡན་
ལག་མིང་གིས་སྨོས་པ་འདི་རྣམས་ལ་བུད་མེད་ཀྱིས་བཟུང་སྟེ་འདོད་ཆགས་ཀྱི་སེམས་མེད་ཅིང་ཁུ་བ་དབྱུང་བར་མ་བསམས་པར་ཁུ་བ་བྱུང་ན་དགའ་བར་མ་ཚོར་ཞིང་དང་བའི་སེམས་མེད་ན་ཉེས་མེད། འབྱིན་པའི་སྟེ་རྣམ་པར་གདོན་མི་ཟ་བའི་འོ། །དགེ་འདུན་གྱི་ལྷག་མའི་ཁུ་བ་འདུལ་
བ་རྣམ་པར་གདོན་མི་ཟ་བ་ཞེས་བྱ་བའི་ནང་ནས་འབྱུང་བའི་མདོ་འབྱིན་བ་རྫོགས་སོ། །ཁུ་བའི་དགེ་འདུན་གྱི་ལྷག་མ་འདུལ་བའི་སྡེ་སོ་སོ་ནས་འབྱུང་བའི་མདོ་རྫོགས་སོ།། །།འདི་མན་ཆད་དགེ་འདུན་གྱི་ལྷག་མ་འཛིན་པ་ལ་འཆད། འདི་ནི་བུད་མེད་ལས་བྱེད་དོ། །འཛིན་པའི་
ལྷག་མར་འགྱུར་བ་ནི་བུད་མེད་ལས་བཟུང་བ་ལས་འགྱུར་རོ། །དབེན་པའི་འདུག་པ་དང་གནས་པ་ཡང་ངོ། །དབེན་པ་གཉིས་ཏེ་ས་དབེན་པར་བུད་མེད་དང་འདུག་པ་དང། དགེ་སློང་མ་དང། འགྲེང་བའི་ལྟུང་བ་གཉིས་ཀྱང་བུད་མེད་ལས་འགྱུར་རོ། །སྨྱན་གནས་ཀྱང། སྨྱན་
གནས་སུ་འདུག་པ་དང་གབ་པ་གཉིས་ཀྱི་ལྟུང་བ་ཡང་བུད་མེད་ལས་འགྱུར་རོ། །ལྷན་ཅིག་ཉལ་བ་ཡང་ངོ། །བུད་མེད་དང་ཁྱིམ་གཅིག་ན་ཉལ་བ་ཡང་བུད་མེད་ལས་འགྱུར་རོ། །ལམ་དུ་རིག་པའི་སྐྱེས་པ་མེད་པར་ལྷན་ཅིག་འགྲོ་བ་ཡང་ངོ། །ལམ་དུ་རིག་པའི་སྐྱེས་པ་མེད་