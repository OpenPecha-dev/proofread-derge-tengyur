།བེར་ཀ་དང་གདུགས་ཀྱི་ཡུ་བ་ལ་ཟས་ཆགས་ན་མ་བརྟགས་ཀྱིས་བཀྲུས་ཤིག་ཆད་ན་ཁྱིམ་དུ་གཞག་བསོད་སྙོམས་བྱེད་པའི་ཚེ་ཆར་པ་ཆད་ན་གདུགས་ཁྱིམ་པ་ལ་བཅོལ་ཏེ་འགྲོ། །ལྡོག་ན་བསྐུར། བསོད་སྙོམས་བསླངས་ཏེ་ཕྱིར་ལོག་ན་བླངས་ཏེ་འགོ་ཇ་མཁན་དང་སྟུ་འཚོང་མ་དང་ཆང་འཚོང་
པ་དང་རྒྱལ་པོའི་རིགས་དང། ཕྱག་དར་བའི་ཁྱིམ་དུ་མི་སྤྱད། མིང་གིས་སྨོས་པ་འདི་རྣམས་ཀྱི་ཁྱིམ་དུ་མི་བསླང། མི་གཙང་བའི་ཁང་བུ་དང་ཉེ་བར་མི་གནས། བཤང་གཅིའི་སར་བཤང་གཅི་མི་བྲོ་བར་མི་འཇུག་རིན་པོ་ཆེར་གྱུར་པའི་གོས་དང་དགོན་པར་མི་གནས། དགོན་པ་ལ་དགེ་སློང་གནས་
ན་གོས་ཟ་འུག་དང་བཙོས་བཙོས་དང་དར་ལ་སོགས་པ་བཟང་པོ་མི་བགོ། །རྐུན་པོས་གསོད་དུ་འོང་ངོ། །ན་མེ་རུའི་ཕྱེ་མས་ལ་བ་ལ་བཏབ་ན་སྲོག་ཆགས་མི་སྐྱེའོ། །ན་མེ་རུའི་ཕྱེ་མ་ཞེས་བྱ་བའི་ཤིང་ཏོག་བཏགས་པའི་ཕྱེས་གོས་ལ་བཏབ་ན་སྲིན་མི་ཟ། ཤིང་ཀུན་ཀྱང་ངོ། །ཤིང་ཀུན་གོས་ལ་བཏབ་ན་སྲིན་
མི་ཟ་ནི་མ་བ་དང་བ་ཤ་ཀའི་ལོ་མ་ཡང་ངོ། །མིང་གིས་སྨོས་པ་འདི་རྣམས་ཀྱི་ཕྱེ་མས་གོས་ལ་བཏབ་ནའང་སྲིན་མི་ཟ། དེའི་ངོས་སུ་དེ་རབ་ཏུ་བབ་ནའོ། །ལྟག་ལ་ནི་མ་པ་ལ་སོགས་པའི་ཕྱེ་མས་གོས་ཀྱི་རིམ་པར་བཏབ་སྟེ་གཞག་ན་སྲིན་མི་ཟ། དེའི་ཕྱིར་བསྐམ་པ་ཡང་ངོ། །སྲིན་མི་ཟ་བའི་
ཕྱིར་སྐབས་སུ་བསྐམ་ཞིང་སྤྲུག་ཕྱོགས་དང་ལམ་དང་རེས་དང་ཉི་མ་དང་སྐར་མ་དགོན་པ་པས་མཁས་པར་བྱ། མིང་གིས་སྨོས་པ་འདི་རྣམས་དགེ་སློང་དགོན་པ་པས་ཤེས་པར་བྱའོ། །ཅིའི་ཕྱིར་ཞེ་ན། རྐུན་པོ་ཚར་བཅད་དེ་དྲིར་འོངས་ན་བསྟན་དགོས་པའི་ཕྱིར་རོ། །རྟག་ཆུ་དང་མེ་བསག་དགེ་
སློང་དགོན་པ་པས་འགྲོན་པོ་དང་རྐུན་པོའི་ཕྱིར་མེ་དང་ཆུ་རྟག་པར་གཞག་ཕྱེ་དང་རས་མ་དང་སྦྲང་རྩི་དང་མར་ཅི་ནུས་ཀྱིས་བཅང། མིང་གིས་སྨོས་པ་འདི་རྣམས་དགེ་སློང་དགོན་པ་པས་རྐུན་པོ་གཙེར་འོང་བའི་ཕྱིར་སྟ་གོན་བྱས་ཏེ་གཞག་པ་ནི་མི་གཙེ་བའི་ཕྱིར་རོ། །ཟས་ཀྱི་ལྷག་མ་འབྱུང་ན་ཡང་ངོ། །ཟས་
ཀྱི་ལྷག་མ་ཡོད་ན་ནི་ལྟག་མ་ལྟར་གཞན་མེད་ན་དེར་ཟད། དགེ་སློང་མ་དགོན་པར་མི་གནས། དགེ་སློང་མ་འཇིགས་པའི་ཕྱིར་དགོན་པར་མི་གནས། དབྱར་མོ་ཐང་གི་གྲོང་དབུས་སུ་བྱ། དགེ་སློང་མའི་གཙུག་ལག་ཁང་དགོན་པའམ་དབྱེན་པར་མི་བྱ་བར་གྲོང་དབུས་སུ་བྱ། དེ་དག་སྒོ་ཆེན་པོར་མི་འདུག་༄༅། །