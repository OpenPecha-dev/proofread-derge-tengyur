༄༅། །བྱ་བའི་ཕྱིར། །ལོངས་སྤྱོད་ཀྱང་ནི་བསྲུང་བར་བྱ། །ལོངས་སྤྱོད་རྣམ་པ་གཉིས་ཡིན་ཏེ། །གོས་དང་ཁ་ཟས་དབྱེ་བས་སོ། །དེ་ལ་ཟས་སྲུང་གང་ཞེ་ན། །ཁ་ན་མ་ཐོ་མེད་པ་གང། །དེ་དང་གཞན་ནི་ཁ་གསག་དང། །ཚུལ་འཆོས་དང་བྲལ་བསོད་
སྙོམས་སོ། །གང་ཚེ་རྒྱལ་བའི་སྲས་འདི་ནི། །བསོད་སྙོམས་ལ་ནི་རྒྱུ་བ་ན། །དེ་ཚེ་བློ་དང་ལྡན་པ་དེས། །བློ་ནི་རྣམ་གསུམ་བསྐྱེད་བྱ་སྟེ། །ལུས་ལ་ཆོས་འཛིན་བློ་དང་ནི། །ལུས་ཀྱི་སྲིན་བུ་གསོ་བ་དང། །གཞན་ཡང་སྦྱིན་བདག་རྗེས་སུ་ནི། །གཟུང་བའི་བློ་ནི་བསྐྱེད་
པར་བྱ། །གང་ཞིག་གཞན་གྱི་དོན་དུ་ནི། །ལོངས་སྤྱོད་བྱས་ན་དེ་བསྲུང་ཡིན། །གང་གིས་རང་ཉིད་ཁོ་ན་སྤྱོད། །དེ་ལས་ཉོན་མོངས་ལྟུང་བར་འགྱུར། །གཞན་ཡང་གཞན་ལ་ཞེན་པ་ཡི། །སེམས་ཀྱི་འདོད་པས་གཞན་གྱི་ནོར། །ཡོངས་སུ་ལོངས་སྤྱོད་བྱེད་པ་གང། །
ཉོན་མོངས་མིན་པའི་ལྟུང་བར་འགྱུར། །གྱི་ཞེས་ནས་ནི་རང་གི་ནོར། །གང་གིས་ལོངས་ནི་སྤྱད་གྱུར་ན། །དེ་ནི་རང་ལྟོ་འགེངས་པ་སྟེ། །བརྐུས་པ་ཡི་ནི་ལྟུང་བར་འགྱུར། །དེ་ཕྱིར་སེམས་ཅན་དོན་ལ་ནི། །བརྩོན་པས་དམ་ཆོས་འཛིན་པའི་ལུས། །འདི་ནི་གནས་པར་བྱ་བའི་
ཕྱིར༑ །ཡོངས་སུ་ལོངས་སྤྱོད་བྱེད་པ་ཡིན། །སངས་རྒྱས་ཀྱིས་གནང་ཆོས་གོས་ལས། །ལྷག་པ་བློ་ལྡན་གྱིས་མི་གཟུང། །བསྟན་པའི་རྒྱལ་མཚན་བསྲུང་དོན་དུ། །མ་གནང་བློ་ལྡན་གྱིས་མི་གཏང། །འདིར་ནི་སེམས་ཅན་མང་པོ་ཡིས། །སྨད་པ་ཡོངས་སུ་བསྲུང་བའི་
ཕྱིར༑ །སློང་བར་བྱེད་པ་འགའ་ལ་ཡང། །ཆོས་གོས་གསུམ་པོ་སྦྱིན་མི་བྱ། །དེ་དག་ནི་ལོངས་སྤྱོད་བསྲུང་བའོ།། །།རྣམ་པར་སྨིན་པ་མི་འདོད་པས། །དགེ་བ་ཀུན་དུ་བསྲུང་བར་འགྱུར། །འཇིག་རྟེན་པ་ལ་བསྒྲགས་མིན་པར། །བྱས་ཏེ་མི་དགེའི་ལས་བཞིན་ནོ། །
དེ་བཞིན་དུ། ང་རྒྱལ་མེད་ཀྱང་རྟག་པར་ནི། །རྙེད་དང་བཀུར་སྟི་ཡོངས་སྤོང་དང། །སེམས་ཅན་ཀུན་ལ་དང་བ་ཡིས། །དགེ་བ་ཀུན་དུ་བསྲུང་བར་འགྱུར། །འདི་ལྟར་ཡང། ཁེངས་པ་མེད་པར་གྱུར་ན་ནི། །བདེ་གཤེགས་ཡོན་ཏན་ངང་གིས་འབྱུང། །རི་བོ་ཡོངས་སུ་སྤངས་