བདག་གི་ཕྱོགས་སྲུང་བའི་རྣམ་པ་དང། ཕ་རོལ་གྱི་ཕྱོགས་དང་ཉོན་མོངས་པ་ཚར་གཅོད་པའི་རྣམ་པ་དང། ནོར་བདུན་ལ་བརྟེན་པའི་རྣམ་པ་དང། དབུལ་བ་ཐམས་ཅད་ཚར་གཅོད་པའི་རྣམ་པ་དང། མཁས་པས་བསྔགས་པའི་རྣམ་པ་དང། མཁས་པ་མངོན་
པར་དགའ་བའི་རྣམ་པ་དང། འཕགས་པས་ཀུན་ཤེས་པའི་རྣམ་པ་དང། འཕགས་པ་མ་ཡིན་པ་རྣམས་མོས་པར་བྱེད་པའི་རྣམ་པ་དང། བདེན་པ་མཐོང་བའི་རྣམ་པ་དང། ཕུང་པོའི་ཉེས་པ་སྤང་བའི་རྣམ་པ་དང། འདུས་བྱས་ཀྱི་ཉེས་པ་ཡོངས་སུ་འཇལ་བའི་རྣམ་པ་དང། དོན་ལ་བརྟེན་པའི་རྣམ་པ་
དང༑ ཆོས་ལ་བརྟེན་པའི་རྣམ་པ་དང། ཡེ་ཤེས་ལ་བརྟེན་པའི་རྣམ་པ་དང། ངེས་པའི་དོན་གྱི་མདོ་སྡེ་ལ་བརྟེན་པའི་རྣམ་པ་དང། སྡིག་པ་ཐམས་ཅད་མི་བྱ་བའི་རྣམ་པ་དང། བདག་དང་གཞན་ལ་ཕན་པའི་རྣམ་པ་དང། ལེགས་པར་བྱས་པའི་ལས་ཀྱི་རྣམ་པ་དང། མི་འགྱོད་པའི་རྣམ་པ་དང། བྱེ་བྲག་
ཏུ་འགྲོ་བའི་རྣམ་པ་དང། སངས་རྒྱས་ཀྱི་ཆོས་ཐམས་ཅད་འཐོབ་པའི་རྣམ་པ་སྟེ། འདི་དག་ནི་བྱང་ཆུབ་སེམས་དཔའ་རྣམས་ཀྱི་ཐོས་པའི་རྣམ་པ་བརྒྱད་ཅུ་ཞེས་གསུངས་སོ། །ཡང་དེ་ཉིད་ལས་གསུངས་པ། གང་ཆོས་ཀྱི་ཚོགས་ལ་སྦྱོར་བ་དེ་ནི་དེའི་ཡེ་ཤེས་ཀྱི་ཚོགས་ཡིན་ནོ། །དེ་ལ་ཆོས་ཀྱི་ཚོགས་སུ་སྦྱོར་བ་
གང་ཞེ་ན། གང་འདི་ནི་དོན་ཉུང་བ་དང་སྨྲ་བ་ཉུང་བ་དང་ཡོ་བྱད་ཉུང་བ་དང་སྲོད་དང་ཐོ་རངས་ལ་མི་ཉལ་ཞིང་རྣལ་འབྱོར་ལ་བརྩོན་བས། ཐོས་པའི་དོན་ལ་རྟོགས་པ་དང། ཡང་དང་ཡང་ཚོལ་བ་དང། སེམས་ལ་རྙོག་པ་མེད་པ་དང། སྒྲིབ་པ་རྣམས་གནོན་པ་དང། ལྟུང་བ་རྣམས་ལས་འབྱུང་བ་
ཤེས་ཤིང་འགྱོད་པ་མེད་པ་དང་ཀུན་ནས་ལྡང་བ་མེད་པ་དང། ནན་ཏན་སྙིང་པོར་བྱེད་པ་དང། ཆོས་ལ་གཞོལ་པ་དང། ཆོས་ལ་འབབ་པ་དང། ཆོས་ལ་བབ་པ་དང། མཐུ་དང་ལྡན་པ་དང། ཡེ་ཤེས་ཚོལ་བ་ལ་མགོ་དང་གོས་ལ་མེ་འབར་བ་ལྟ་བུ་དང། དེ་ལ་མ་ཆགས་པར་གནས་པ་དང། ཚུལ་ཁྲིམས་མི་
ལྷོད་པ་དང། བརྩོན་པ་མི་གཏོང་བ་དང། བྱེ་བྲག་ཏུ་འགྲོ་བ་དང། འདུ་འཛི་ལ་མི་དགའ་བ་དང། གཅིག་པུར་དགའ་བ་དང། དགོན་པ་ལ་མངོན་པར་ཕྱོགས་ཤིང་ཡིད་ལ་བྱེད་པ་དང། འཕགས་པའི་རིགས་ཀྱིས་ཆོག་ཤེས་པ་དང། སྦྱངས་པའི་ཡོན་ཏན་ལས་མི་གཡོ་བ་དང། ཆོས་ཀྱི་དགའ་བ་