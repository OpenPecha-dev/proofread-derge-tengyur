།རོལ་པ་སྐྱིལ་ཀྲུང་ཕྱེད་པ་དང། །ཙོག་པུ་པུས་མོ་གདན་ལའོ། །སྐྲ་ནི་སིལ་བུར་གྲོལ་བ་སྟེ། །རང་རིག་མཉམ་པར་འཁྱུད་ཅིང་གནས། །གཡས་པས་པདྨའི་སྣོད་བསྣམས་ཏེ། །གཡོན་པས་ཁ་ཊཱཾ་ག་ནི་འཛིན། །མི་ཡི་པགས་པས་སྟོད་གཡོགས་ཏེ། །གླང་པོའི་པགས་པས་ཤམ་ཐབས་
ཅན། །སྐུ་ལ་སྤྱན་རྣམས་ཐམས་ཅད་དེ། །སྤྱན་གསུམ་གྱིས་ནི་རྣམ་པར་སྤྲས། །དབང་ལྡན་ལྷ་མོ་སེང་གེ་མ། །ཆུ་བརྩེགས་ལ་ནི་རྣམ་པར་སྤྲུལ། །ཁ་དོག་དཀར་དང་སེར་བ་སྟེ། །རོལ་པ་ཡི་ནི་སྟབས་ཀྱིས་གནས། །ཞལ་ནི་མཆེ་བ་གཙིགས་པ་སྟེ། །སྤྱན་གསུམ་ཁྲོས་པའི་གཟུགས་ཅན་ནོ། །གཡས་པས་
རལ་གྲི་གྱེན་དུ་སྟེ། །གཡོན་པས་སྡིགས་མཛུབ་གཞག་པའོ། །ན་བཟའ་དམར་པོ་ལེགས་པར་མན་བས། །རྒྱན་རྣམས་ཐམས་ཅད་ཀྱིས་ནི་བརྒྱན། །འབར་བའི་མེ་དང་མཚུངས་འོད་ཀྱིས། །བདུད་རྣམས་ཐམས་ཅད་སྲེག་པར་བྱེད། །མེར་ནི་ལྷ་མོ་སྟག་མོ་ནི། །ས་བརྩེགས་ལ་ནི་ཡང་དག་བྱུང། །ཁ་དོག་
དཀར་ཞིང་སྔོ་བ་སྟེ། །ཟླུམ་པོའི་སྟབས་ཀྱིས་ཡང་དག་གནས། །ཕྱག་གཉིས་དྲག་ཏུ་བཤད་པ་སྟེ། །སྤྱན་གསུམ་གྱིས་ནི་རྣམ་པར་བརྒྱན། །ལྕགས་ཀྱུ་སྡིགས་མཛུབ་ཞགས་པ་སྟེ། །ན་བཟའ་དམར་པོ་ཡིས་ནི་བརྒྱན། །བདེན་བྲལ་ལྷ་མོ་ཅེ་སྤྱང་མ། །རླུང་བརྩེགས་ལ་ནི་ཡང་དག་བྱུང། །
ཁ་དོག་སྔོ་ཞིང་དམར་བ་སྟེ། །སྤྱན་གསུམ་གྱིས་ནི་རྣམ་པར་སྤྲས། །གཡས་ན་དགྲ་སྟ་ཡང་དག་ལྡན། །གཡོན་པས་སྡིགས་མཛུབ་ཞགས་པ་སྟེ། །སྐྱིལ་ཀྲུང་ཕྱེད་པས་ཡང་དག་བཞུགས། །ན་བཟའ་དམར་པོ་ཡིས་ནི་བརྒྱན། །རླུང་གི་མཚམས་སུ་འཇུག་པ་མ། །མེ་བརྩེགས་ལ་ནི་ཡང་དག་བྱུང། །ཁ་དོག་
དམར་ཞིང་སེར་བ་སྟེ། །ཙོག་པུས་གདན་ལ་ཡང་དག་གནས། །དབྱུག་པ་སྡིགས་མཛུབ་ཞགས་པ་དང། །སྤྱན་གསུམ་གྱིས་ནི་རྣམ་པར་བརྒྱན། །སྐུ་ལའང་རྒྱན་རྣམས་ཐམས་ཅད་དང། །ན་བཟའ་དམར་པོ་ཡིས་ནི་བརྒྱན། །ཤར་གྱི་སྒོར་ནི་མཁའ་འགྲོ་མ། །ཕུཾ་ཡིག་ས་བོན་ལས་བྱུང་བ། །ཁ་དོག་དཀར་
པོ་འབར་བ་ཆེ། །དབུ་སྐྲ་སིལ་བུ་ཡིས་ནི་བརྒྱན། །ཕྱག་གཉིས་ཁ་རུ་བཅུག་པ་སྟེ། །སྤྱན་གསུམ་གྱིས་ནི་ལེགས་པར་བརྒྱན། །ན་བཟའ་དམར་པོ་ལེགས་པར་མན་བས། །སེམས་དཔའི་སྐྱིལ་ཀྲུང་ཡང་དག་གནས། །བྱང་དུ་ལྷ་མོ་མར་མེ་མ། །སེམས་དཔའི་སྐྱིལ་ཀྲུང་ཡང་དག་གནས། །