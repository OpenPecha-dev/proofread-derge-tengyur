༄༅། །བྱེ་བྲག་གིས་ངེས་པར་སྦྱོར་བ་གང་ཡིན་པ་དང་དེ་བཞིན་དུ་དཀྱིལ་འཁོར་ཏེ་སྐུ་ལ་སོགས་པའི་དཀྱིལ་འཁོར་དང། སོགས་པའི་སྒྲས་དབང་བསྐུར་བ་དང། སློབ་མ་ལྷག་པར་གནས་པ་དང། ས་ཡོངས་སུ་གཟུང་བ་དང། ཁྲུས་བྱ་བ་དང། ལྷག་པར་གནས་པའི་ཆོ་ག་དང་
སྤྱན་དྲང་པ་དང་བཞུགས་སུ་གསོལ་བ་དང། གཤེགས་སུ་གསོལ་བ་ལ་སོགས་པ་དེ་རྣམས་ཀྱི་རྣམ་པར་རྟོག་པ་སྟེ་ཇི་ལྟ་བ་བཞིན་དུ་སྒྲུབ་པ་དང། དེ་བཞིན་དུ་དམ་ཚིག་གི་མེ་ལྷའི་སྒོ་ནས་ཡེ་ཤེས་ཀྱི་མེ་ལྷ་ཚིམ་པར་བྱེད་པའི་མཚན་ཉིད་ཀྱི་སྦྱིན་སྲེག་གི་བྱ་བ་དང། འབྱུང་པོ་ཐམས་ཅད་
ཚིམ་པར་བྱེད་པའི་གཏོར་མའི་བྱ་བ་དང། བདག་དང་གཞན་ལ་ཕན་པ་དང་སྒྲུབ་པར་བྱེད་པའི་བྱ་བ་གཞན་གང་ཅི་ཡང་རུང་བ་དེ་ཐམས་ཅད་སྒྱུ་མ་སྟེ་བདག་བྱིན་གྱིས་བརླབ་པའི་རིམ་པ་བཞིན་དུ་བྱ་ཞིང་བསྒྲུབ་པར་བྱའོ་ཞེས་བྱ་བ་ནི་སྒྲ་ཇི་བཞིན་པའོ། །དེ་དག་ཉིད་ལས་ཀྱི་བྱེ་བྲག་གི་སྒོ་ནས། ཞིབ་
དང་ནི་རྒྱས་པ་དང། །དེ་བཞིན་དབང་དང་མངོན་སྤྱོད་དང། །དགུག་སོགས་གང་ཡིན་ཐམས་ཅད་ནི། །དབང་པོའི་གཞུ་དང་མཚུངས་པར་བྱ། །ཞེས་བྱ་བ་གསུངས་ཏེ་ནད་པ་རྣམས་ཞི་བར་བྱ་བ་དང་དབུལ་པོ་རྣམས་རྒྱས་པར་བྱ་བ་དང། རྒྱལ་པོ་ལ་སོགས་པ་རྣམས་དབང་དུ་བྱ་བ་དང་
དཀོན་མཆོག་གསུམ་ལ་གནོད་པ་བྱེད་པ་རྣམས་ལ་མངོན་སྤྱོད་དང། ལྷ་དང་ལྷ་མ་ཡིན་གྱི་བུ་མོ་ལ་སོགས་པ་རྣམས་དགུག་པ་དང། སོགས་པ་སྨོས་པས་སྨན་བཟང་པོ་དང། དངུལ་ཆུ་དང་བཅུད་ཀྱིས་ལེན་དང། གསེར་འགྱུར་རྩི་དང། དབང་དུ་བྱ་བ་དང། ནམ་མཁའ་ལྡིང་དང། ས་
གཏེར་དང། རོ་ལངས་དང། རལ་གྲི་དང། དྲིལ་བུ་དང། མིག་སྨན་དང། རྐང་མགྱོགས་དང། ཁུང་གི་སྒོ་དབྱེ་བ་དང། ཁུང་དུ་འཇུག་པ་དང། སྔགས་དབབ་པ་དང། འབྱུང་པོ་དབབ་པ་དང། སྣོད་དུ་རུང་བ་དབབ་པ་དང། ཕྲ་བརྟག་པ་དང། ཆུ་རེངས་པར་བྱ་བ་དང། དམག་རེངས་
པར་བྱ་བ་དང། ཕྲ་མན་མ་དབང་དུ་བྱ་བ་དང། མི་སྣང་བ་ལ་སོགས་པ་དང། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་དམ་པ་རྣམ་པ་ཐ་དད་པ་ལ་སོགས་པ་གང་སྙེད་དེ་རྣམས་དབང་པོའི་གཞུ་དང་མཚུངས་ཤིང་སྣང་ཙམ་གྱི་སྒྱུ་མའི་ཏིང་ངེ་འཛིན་གྱིས་བྱ་སྟེ་དྲང་བའི་དོན་ཏོ། །དེ་བཞིན་དུ་