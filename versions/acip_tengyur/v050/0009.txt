༄༅། །རྫོགས་གྱུར། །ཁྲོ་ཆེན་བདུད་རྩི་འཁྱིལ་པ་སྐུ་སྔོན་པོ། །ཞལ་གཅིག་ཕྱག་གཉིས་བྲང་དུ་བསྣོལ། །ཞབས་གཉིས་བརྐྱང་བསྐུམ་ཚུལ་དུ་བཞུགས། །ཡེ་ཤེས་དཀྱིལ་འཁོར་སྤྱན་དྲངས་བསྟིམ། །བྱིན་གྱིས་བརླབ་ཅིང་དབང་བསྐུར་རོ། །བསྙེན་པ་ལ་སོགས་
རྫོགས་ནས་ནི། །དེ་ནས་བསྒྲུབ་པ་བརྩམ་པར་བྱའོ། །བདུད་རྩི་འཁྱིལ་པའི་སྦྱོར་ཀ་སྟེ་དྲུག་པའོ།། །།མཁའ་འགྲོ་མ་རྣམས་ལ་ཕྱག་འཚལ་ལོ། །གནོད་སྦྱིན་མཁའ་འགྲོ་མ་ལ་སོགས་ཀྱང། །སྤྲུལ་པ་དང་ནི་རང་རྒྱུད་ཀྱི། །མན་ངག་རྣམས་ནི་ཤེས་པར་བྱ། །མདུན་དུ་སྤྲུལ་དང་
བསྐྱེད་པ་ནི། །གཙོ་བོའི་དབང་དུ་བྱ་བ་དང། །སོ་སོ་རང་རང་དབང་དུའོ། །དེ་རྣམས་ཆོ་ག་ལ་སོགས་ཀྱང། །མན་ངག་བཞིན་དུ་ཤེས་པར་བྱའོ། །གནོད་སྦྱིན་ཁ་དོག་དམར་ནག་ལ། །ཞལ་གཅིག་པ་ལ་ཕྱག་གཉིས་པ། །གཡས་གཡོན་གྲི་གུག་ཅང་ཏེའུ་བསྣམས། །རོ་ལངས་མ་ནི་སྔོ་སྐྱ་
སྟེ༑ །ཞལ་གཅིག་པ་ལ་ཕྱག་གཉིས་པ། །རྡོ་རྗེ་ལྕགས་སྒྲོག་བཟུང་ནས་ནི། །གུང་མོ་སྲིན་ལག་ལ་སོགས་གསུམ་པོ་རྣམས། །དམ་པོར་བཀུག་པས་ཡོངས་སུ་བསྡམས། །མཐེབ་མཛུབ་བཞི་རྣམས་རབ་བརྐྱང་སྟེ། །སྤྱི་བོར་ངེས་པར་བསྣོལ་ནས་བསྡམས། །རྡོ་རྗེ་མཁའ་འགྲོ་
མདོག་སེར་སྐྱ། །ཕྱག་གཉིས་སྤྱི་བོར་སྦྱར་ནས་སུ། །མེ་ལྕེའི་ཕྲེང་བ་ཡོངས་སུ་འཛིན། །འཇིགས་བྱེད་མདོག་ནི་སྔོ་ནག་ལ། །ཞལ་གསུམ་ཕྱག་དྲུག་ཞབས་གཉིས་པ། །གཡས་ཀྱི་དང་པོ་གླང་པོ་བསྣམས། །གཡོན་པ་གླང་པོའི་པགས་པ་བསྣམས། །དེ་འོག་གཡས་པ་རྡོ་
རྗེ་བསྣམས། །གཡོན་པ་དགྲ་སྟ་བསྣམས་པའོ། །དེ་འོག་གཡས་པ་ལྕགས་ཀྱུ་བསྣམས། །གཡོན་པ་མི་མགོ་རློན་པ་བསྣམས། །གནོད་སྦྱིན་མཁའ་འགྲོ་དེ་རྣམས་ཀྱང། །གཙོ་བོ་གོས་སྔོན་ལ་བསྐོར་ལྷན་ནེའི་ཚུལ། །དཀྱིལ་འཁོར་ཚུལ་གྱིས་བསྒོམ་ཐབས་དང། །ཡང་ན་སོ་སོ་
རེ་རེ་དང། །རྗེ་ཁོལ་ཚུལ་དུ་གནས་ནས་ཀྱང། །ལས་རྣམས་ཀུན་ལ་མངགས་པ་དང། །ཡང་ན་སྦྱོར་ཐབས་ཚུལ་གནས་ནས། །གསང་མཆོད་འབུལ་ཞིང་ཕྱག་རྒྱ་བསྒྲུབ། །གནོད་སྦྱིན་མཁའ་གྲོ་མའི་སྦྱོར་ཀ་སྟེང་བདུན་པའོ།། །།རྡོ་རྗེ་ལྷ་མོ་རྣམས་ལ་ཕྱག་འཚལ་ལོ། །