༄༅། །ནས་ཁྱིམ་དང། སྲང་བར་དང། བཞི་མདོ་དང། སུམ་མདོ་ལ་སོགས་པ་བརྒྱན་པར་བྱས་པ་ནི་འདི་ལྟ་སྟེ། རས་དང། དར་དང། བེའུ་རས་དང། དར་ལྭ་དང། ཟར་མའི་རས་དང། དུ་གུ་ལའི་རས་དང། རས་ཡུག་ཆེན་ལ་སོགས་པ་བཏགས་པ་དང། རྔ་ཡབ་དང། མཛེས་པའི་
གདུ་བུ་དང། དཔུང་རྒྱན་དང། དོ་ཤལ་དང། སེ་མོ་དོ་དང། མུ་ཏིག་གི་ཆུན་འཕྱང་དང། དྲིལ་བུ་དང། ནོར་བུ་ཆུ་ཤེལ་དང། མེ་ཤེལ་ལ་སོགས་པ་དང། ནོར་བུ་ཆེན་པོའི་རྣ་རྒྱན་བཏགས་པ་དང། བ་དན་སྔོན་པོ་དང། སེར་པོ་དང། དམར་པོ་དང། དཀར་པོ་དང། ལེ་བརྒན་བསྒྲེང་བའི་
ཤིང་དང། ཁྱིམ་ལ་བཏགས་པ་དང། རས་ཀྱི་བླ་རེ་དང། དར་གྱི་བླ་རེས་སྤུད་པས་གྲོང་ཁྱེར་པ་ཏ་ལི་པུ་ཏྲ་ཀུན་ནས་དྲི་ཟའི་རྒྱལ་པོའི་གནས་དང་འདྲ་བར་རྣམ་པར་བཞག་པར་གྱུར་ཏོ། །པ་ཏ་ལི་པུ་ཏྲ་དང། པ་ཏ་ལི་པུ་ཏྲའི་ཉེ་འཁོར་ཇི་སྙེད་པར་སིལ་སྙན་གྱི་སྒྲ་སྒྲོགས་པ་རྣམས་རབ་ཏུ་གནས་པ་ནི་
འདི་ལྟ་སྟེ། གར་མཁན་དང། གར་སྟོན་པ་དང། གཏམ་བརྗོད་པ་དང། བཞད་གད་བྱེད་པ་དང། མཛེས་བྱེད་པ་དང། གླུ་ལེན་པ་དང་མིག་འཕྲུལ་མཁན་དང། མཆོད་པ་དང། བུད་མེད་ཀྱི་ཆ་ལུགས་འགེབས་པ་དང། ཁར་གསིལ་དཀྲོལ་བ་དང། རྔ་རྐེད་ཉག་རྡུང་བ་དང། བྱིས་པ་ལྔ་
ཚོམས་པ་དང། སྲང་བར་ན་རྩེ་བ་སྟེ། དེ་དག་ཐམས་ཅད་སྲང་དང། སྲང་བར་དང། བཞི་མདོ་དང་སུམ་མདོ་དེ་ཐམས་ཅད་དུ་རང་རང་གི་བྱ་བ་ཐམས་ཅད་ཀྱིས་མཛེས་པར་བྱས་སོ། །གྲོང་ཁྱེར་གྱི་སྒོ་བཞིར་ཡང་སྦྱིན་བ་ནི་གཏོང། བསོད་ནམས་དག་བྱེད་པ་ནི་འདི་ལྟ་སྟེ། ཟས་འདོད་པ་རྣམས་
ལ་ནི་ཟས། གོས་འདོད་པ་རྣམས་ལ་ནི་གོས། དྲི་དང། ཕྲེང་བ་དང། བྱུག་པ་འདོད་པ་རྣམས་ལ་ནི་དྲི་དང་ཕྲེང་བ་དང། བྱུག་པ། རས་ཟུང་དང། རས་ཡ་བ་དང། ཀཱརྵཱ་པ་ཎ་འདོད་པ་རྣམས་ལ་ནི། རས་ཟུང་དང་རས་ཡ་བ་དང་ཀཱརྵཱ་པ་ཎ་སྦྱིན་པར་བྱེད་པ་དང། རབ་ཏུ་དགའ་བའི་རོལ་མོ་རྣམས་
རྡུང། སྤྱི་བོ་ལ་ཏིལ་མར་གྱིས་ནི་ཉུག་པར་བྱེད་དོ། །ཞག་གཅིག་ལ་ཇི་ལྟ་བ་དེ་བཞིན་དུ་གསུམ་པ་ནས་བདུན་པ་ནས། ཉིན་ཞག་ཉི་ཤུ་རྩ་གཅིག་གི་བར་དུ་བཙས་སྟོན་རྒྱ་ཆེར་བྱས་ཏེ། པང་ན་འཚོ་བའི་མ་མ་གཉིས་དང། དྲི་མ་འཕྱི་བའི་མ་མ་གཉིས་དང། ནུ་མ་སྣུན་པའི་མ་མ་གཉིས་དང། རྩེད་གྲོགས་