པའི་ཚིག་གིས་རྒྱུད་གཞན་ལས་མཐོང་བའི་ཡན་ལག་རྫོགས་པར་བསྟན་ཏོ། །དེ་ལྟར་ན་ཡན་ལག་ཅེས་བྱ་བ་ཡན་ལག་གསུམ་པའོ། །མ་ཚང་བ་མེད་པ་ནི་ཚིག་གི་དོན་མ་ལུས་པར་གྲུབ་པའོ། །དེ་ལ་ཚིག་གི་དོན་ནི་གཉིས་ཏེ། བསྐྱེད་པའི་རིམ་པ་དང་རྫོགས་པའི་རིམ་པའོ། །དེ་དག་གི་མ་ལུས་པ་དེ་ནི་
དང་པོའི་དབྱེ་བ་གསུམ་དང་གཉིས་པའི་ལྔའོ། །དེ་རྣམས་གྲུབ་པ་ནི་བཤད་པའི་རྒྱུད་ཀྱི་ཚིག་གིས་བསྟན་པའོ། །དེ་བཞིན་དུ་ཡང་ལེའུ་བཅོ་བརྒྱད་པ་ལས། བསྐྱེད་པ་ཡི་ནི་རིམ་པ་དང་། །རྫོགས་པ་ཡི་ནི་རིམ་པ་སྟེ། །རིམ་པ་གཉིས་ལ་བརྟེན་ནས་ནི། །རྡོ་རྗེ་ཅན་རྣམས་ཆོས་བསྟན་
པའོ། །ཞེས་རྩ་བའི་རྒྱུད་ཀྱི་ཚིག་གོ། །ཡི་གེའི་དོན་དང་སྤྱི་དོན་དང་། །སྦས་པ་དང་ནི་མཐར་ཐུག་པ། །ཞེས་བྱ་བའི་རྡོ་རྗེ་ཕྲེང་བའི་བཤད་པའི་རྒྱུད་ལས་གསུངས་པའི་ཚིག་གིས་བསྐྱེད་པའི་རིམ་པའི་དང་པོ་སྦྱོར་བ་ལ་སོགས་པ་གསུམ་དང་། རྫོགས་པའི་རིམ་པའི་རྡོ་རྗེ་བཟླས་པ་ལ་
སོགས་པའི་ཚིག་གི་དོན་ལྔ་བསྟན་ཏོ། །དེ་རྣམས་ཚང་བར་བསྟན་པ་ནི་མ་ཚང་བ་མེད་པ་ཞེས་བྱ་བའི་ཡན་ལག་བཞི་པའོ། །འདྲི་བ་དང་ལན་འདེབས་པ་ནི་འདྲི་བ་དང་ལན་འདེབས་པའོ། །དེ་དག་བསྟན་པ་ནི་འདྲི་བ་དང་ལན་འདེབས་པ་བསྟན་པའོ། །ཇི་སྐད་དུ་ལེའུ་བཅོ་བརྒྱད་པ་
ལས། གསང་བ་ཞེས་བྱ་བ་ཇི་ལྟར་བཤད་བྱ་བ་ནས་བརྩམས་ཏེ་ཕྲིན་ལས་ཀྱི་ཚོགས་མཆོག་ཅེས་བྱ་བའི་བར་དུ་འདྲི་བའི་ཚིག་བདུན་ཅུ་རྩ་གཉིས་སོ། །སྐུ་གསུང་ཐུགས་ནི་རྣམ་པ་གསུམ། །གསང་བ་ཞེས་བྱར་བཤད་པ་ཡིན། །ཞེས་བྱ་བ་ནས་བརྩམས་ཏེ། ཁྲོས་པས་དྲག་པོ་
ཀུན་ཏུ་སྤྱོད། །ཅེས་བྱ་བའི་བར་དུ་ལན་འདེབས་པའི་ཚིག་ཀྱང་བདུན་ཅུ་རྩ་གཉིས་བསྟན་ཏོ། །གང་གི་ཕྱིར་སྤྱིར་སྟོན་པ་ནི་འདྲི་བ་དང་ཁྱད་པར་སྟོན་པ་ནི་ལན་འདེབས་པའོ། །དེ་ཡང་རྣམ་པ་གཉིས་ཏེ། སྒྲ་དང་དོན་གྱིས་སོ། །དེ་ལ་སྒྲ་ནི། སྐུ་གསུང་ཐུགས་ནི་རྣམ་པ་གསུམ། །
ཞེས་བྱ་བ་ལ་སོགས་པའོ། །དོན་གྱིས་ནི། ཡུལ་དང་དབང་པོ་རྣམ་དག་ལ། །བརྟེན་ཏེ་གང་ཞིག་ཡིད་སྐྱེས་པ། །དེ་ནི་མན་ཞེས་བཤད་པ་སྟེ། །ཏྲ་ནི་སྐྱོབ་པའི་དོན་ཡིན་ནོ། །ཞེས་བྱའོ། །དེ་ནི་འདྲི་བ་དང་ལན་བཏབ་པའི་མཚན་ཉིད་ཅན་ཡན་ལག་ལྔ་པའོ། །མདོར་བསྟན་པ་