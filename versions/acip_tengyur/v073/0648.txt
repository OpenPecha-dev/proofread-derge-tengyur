།གལ་ཏེ་རེངས་པའི་ལས་སྒྲུབ་པར་འདོད་ན་དུར་ཁྲོད་ཀྱི་རས་ལ་ཡུང་བའི་ཁུ་བས་སྔར་བསྟན་པའི་འཁོར་ལོ་ཆེ་གེ་མོའི་ཀཱ་ཡ་ཝཱཀ་ཙིཏྟ་སྟཾ་བྷ་ཡ་ལཾ་ཞེས་པའི་སྤེལ་ཚིག་དང་བཅས་པ་བྲིས་ལ། གྲོག་
མཁར་ལ་སོགས་པའི་ས་ལས་བྱས་པའི་གཟུགས་བརྙན་གྱི་སྙིང་གར་བཅུག་སྟེ། རང་ལྷའི་རྣལ་འབྱོར་ལ་གནས་པའི་མདུན་དུ་ལྷག་པའི་ལྷ་དམིགས་ནས། དེ་ལ་རྣམ་པར་སྤྲོས་པའི་ཕོ་ཉའི་ཚོགས་ཀྱིས་བསྒྲུབ་བྱ་བཀུག་ཅིང་བསྟིམས་ལ། དེ་ནས་སྔགས་བཟླས་པ་དང། རིག་པའི་མཐུ་ལས་
བྱུང་བའི་དབང་ཆེན་དང། རི་བོ་ལ་གནས་པའི་རྡོ་རྗེའི་ཚོགས་ཀྱིས་ལུས་དང་ཡན་ལག་ཐམས་ཅད་རྣམ་པར་གཏམས་ཤིང་མི་གཡོ་བར་བསམས་ན་རེངས་པ་ལ་ཐེ་ཚོམ་མེད་དོ། །གཞན་ཡང་རྨུགས་པར་བྱ་བར་འདོད་ན། དུར་ཁྲོད་ཀྱི་རས་ལ་མྱོས་བྱེད་ཀྱི་ཁུ་བ་དང་ནིམ་པའི་འདབ་མས་སྔར་
བསྟན་པའི་འཁོར་ལོའི་ལྟེ་བར་ཆེ་གེ་མོ་མོ་ཧ་ཡ་ཞེས་པའི་སྤེལ་ཚིག་དང་བཅས་པ་བྲིས་ནས། གྲོག་མཁར་གྱི་ས་ལས་བྱས་པའི་གཟུགས་ཀྱི་སྙིང་གར་བཅུག་སྟེ། རང་ལྷའི་རྣལ་འབྱོར་དང་མདུན་དུ་ལྷག་པའི་ལྷ་དམིགས་ལ། དེ་ལས་སྤྲོས་པའི་ཕོ་ཉས་བསྒྲུབ་བྱ་བཀུག་ཅིང་བསྟིམས་ཏེ། དེ་ནས་གསང་
སྔགས་བཟླས་པའི་རིག་པའི་མཐུ་ལས་བྱུང་བའི་དབང་ཆེན་དང་རི་བོ་ལ་གནས་པའི་རྡོ་རྗེ་སྙིང་གར་མནན་ཏེ། དྲན་པ་དང་བྲལ་བར་བསམས་ན་རྨུགས་པར་བྱེད་པ་ལ་ཐེ་ཚོམ་མེད་དོ། །གང་ལ་བསྙེན་པ་བྱས་པའི་སྔགས། །ལས་སྒྲུབ་པའང་དེ་ཉིད་དེ། །དང་བརྟན་ཐེ་ཚོམ་མེད་པ་ལ། །སྔགས་ནི་
ཡིད་བཞིན་ནོར་ལྟར་འགྲུབ། །རྡོ་རྗེ་རྣམ་པར་འཇོམས་པའི་ལས་སྒྲུབ་པའི་ཐབས་ཀྱི་ཆོ་ག་བྱང་ཆུབ་སེམས་དཔའ་བྱམས་པའི་ཞབས་ཀྱི་རྡུལ་ལ་རེག་པ། དཔལ་གཾ་གཱ་དྷ་རའི་སྲས་ཀྱི་ཐུ་བོ་བྲམ་ཟེ་མ་ཎི་བཛྲས་མཛད་པ་རྫོགས་སོ།། །།པཎྜི་ཏ་ཛྙཱ་ན་ཤྲཱི་དང། ལོ་ཙཱ་བ་རབ་ཞི་བཤེས་གཉེན་
གྱིས་བསྒྱུར་བའོ།།  ༄༅། །རྡོ་རྗེ་རྣམ་པར་འཇོམས་པའི་ལས་སྣ་ཚོགས་སྒྲུབ་པའི་ཆོ་ག་བཞུགས། ༄༅། །དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ། །དཀར་ཞིང་སྲོག་ཆགས་ཉུང་བ་དང། །ཟུག་རྔུ་མེད་ཅིང་སྣུམ་པའི་ས། །ཞི་བའི་ཐབ་ཁུང་ཤིང་བརྩིགས་ཏེ། །