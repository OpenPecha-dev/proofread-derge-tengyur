ཨོཾ་ཨཱཧྲཱིམ་ཧཱ་ཀཱ་རུ་ཎི་ཀ་སཱ་ཧཱ། ཨོཾ་ཨཱཧྲཱིམ་ཧཱ་ཛྭ་ལ་ག་ཏོ་སཱ་ཧཱ། ལུས་ལས་མེ་འབར་འོད་འབྱུང་དང། །ཉི་མ་ལ་སོགས་སྣང་བར་རེག་རིན་ཆེན་སྒྲོན་མ་ལག་ན་ཐོགས། །འདི་དག་གཟི་བརྗིད་སྒྲུབ་པའི་ལྟས། །དེ་ནས་བློ་ལྡན་གྲོང་ཁྱེར་སོགས་འཇུག་རང་གི་ཁྱིམ་དུ་དེ་བརྟེན་ལ། །འོད་
འབར་མདོག་བཟངས་མར་མེ་དྲི་ཞིམ་བདུག་པ་ཅན་སྐོར་སྙན་པའི་སྒྲས། །ལེགས་མཆོད་སུ་ཡང་ཇི་སྲིད་བདག་སོང་དེ་སྲིད་མཐོང་པ་འབབ་བཀག་ལ། །སླར་ལོག་དོན་བསྒྲུབ་གཏོར་མས་མཉེས་བྱ་སློབ་མ་བཟང་ལ་རྒྱུ་མཆོད་བསྒོམས། །གཟི་བརྗིད་བསྐྱེད་པའི་ཆོ་ག་རྫོགས་སོ།།  ༄༅། །འཕགས་པ་
ཐུགས་རྗེ་ཆེན་པོ་ཡིད་དུ་འོང་བའི་གཟུགས་ཅན་ལ་ཕྱག་འཚལ་ལོ། །གཟི་བརྗིད་ཕུང་པོ་མཐོང་ཙམ་གྱིས། །སྐྱེ་བོ་ཀུན་གྱི་ཡིད་འཕྲོག་ཅིང། །རྒྱལ་པོའི་ངག་བཞིན་ཐམས་ཅད་ལ། །བསྒོས་པ་དོན་ཡོད་བྱེད་རིག་བཤད། །ཐོག་མར་བརྟན་གཡོ་ནམ་མཁའི་སྦྱོར་བ་ཡིས། །ངག་བཅད་དེ་ལས་པདྨ་ཟླ་བ་བསྐྱེད། །དེ་
སྟེང་ཨ་དང་ཀ་ཕྲེང་ཟེའུ་འབྲུ་ཅན། །འདྲེས་གྱུར་མགོན་པོ་ཡིད་འོང་གཟུགས་ཅན་བསྒོམ། །ཤེལ་ལྟར་རབ་དངས་རྡོ་རྗེ་ལྟ་བུར་མཁྲེགས་པའི་སྐུ། །དཀར་ལ་དམར་དངས་ཤིན་ཏུ་འོད་གསལ་རྣམ་པར་དག་བལྟས་པས་མི་ངོམས་དཔེ་བྱད་མཚན་རབ་ཀུན་རྫོགས་པ། །སྐྱབས་སྦྱིན་ཆུ་སྐྱེས་གཡས་གཡོན་
ཕྱག་རྒྱས་བཏབ་པའོ། །བརྒྱ་ཕྲག་འོད་འབར་རྒྱན་རྣམས་ལས་བྱུང་ཕན་ཚུན་འོད་ཟེར་རྣམས་འཁྲུགས་པས། །ཉིད་ཀྱི་སྐུ་བཀབ་དྲ་བ་དང་ནི་དྲ་བ་ཕྱེད་དང་རྡོ་རྗེ་གཡུང་དྲུང་འཁྱིལ། །ཟེར་ཕོག་པ་དང་གཟུགས་བརྙན་རབ་འདྲེས་ཏིག་ཏིག་གོང་བུ་འཁྱིལ་འགྱུར་ཏེ། །སྤུ་སྒོ་ཀུན་ལ་རིན་ཆེན་འོད་འཛག་མཁའ་ལ་
ཉི་ལྟར་མཛེས་བདག་གྱུར། །དེའི་སྙིང་པོར་ཡི་གེ་གསུམ་པ་འདུས་པ་ལ་ནུ་མ་གཉིས་ཀྱིས་བརྒྱན་པ་བལྟས་ལ། དད་པ་དང་ལྷན་ཅིག་པའི་འོད་ཀྱི་ཞགས་པས་པོ་ཏ་ལ་ནས་གཞོན་ནུ་འབར་བ་ཉིད་བཀུག་ལ། བཅུ་དྲུག་དང་བརྒྱད་དང། ཉི་ཤུ་དང་བཅུ་དང། བདུན་དང་ལྔ་ལ་སོགས་པའི་ལྷ་མོ་ལྟེ་བའི་སྒོ་ལས་
མངོན་པར་འཕྲོ་བའི་མཆོད་པ་ཐམས་ཅད་ཀྱིས་ཡང་དག་པར་མཆོད་ནས། ཕྱོགས་ཀྱི་གཞོན་ནུ་མ་བཞིས་ཡིད་འོང་མཚུངས་མེད་ལ་སོགས་པས་བསྟོད་ནས་ལྕགས་ཀྱུ་དང་ཞགས་པ་དང། ལྕགས་སྒྲོག་དང། དྲིལ་བུའི་རང་བཞིན་གྱིས་བཀུག་ཅིང་བཅུག་སྟེ་བཅིངས་ལ་དགྱེས་པར་བྱའོ། །དེ་ནས་