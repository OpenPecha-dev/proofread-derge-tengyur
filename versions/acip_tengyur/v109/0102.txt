རྫོགས་པར་བྱང་ཆུབ་པའི་ཕྱིར་མ་ཡིན་པ་དང། ཡོངས་སུ་མྱ་ངན་ལས་འདའ་བའི་ཕྱིར་མ་ཡིན་པ་དང། འཇིག་རྟེན་པ་ལ་གྲངས་པའི་གསང་ཚིག་དང། ཡིག་འབྲུ་སྣ་ཚོགས་དང། ཚིག་སྣ་ཚོགས་དང། ཡི་གེ་སྣ་ཚོགས་དང། དོན་དང་མི་
ལྡན་པ་དག་རྣམ་པར་སྤང་བར་བྱ་ཞིང་དེ་བཞིན་གཤེགས་པས་གསུངས་པའི་ཆོས་འདུལ་བ་ཟབ་པ་ཟབ་པར་སྣང་བ་དང། སྟོང་པ་ཉིད་དང་ལྡན་པ། རྐྱེན་འདི་པ་ཉིད་དེའི་རྟེན་ཅིང་འབྲེལ་པར་འབྱུང་བ་དང་རྗེས་སུ་མཐུན་པ་གང་ཡིན་པ་དེ་དག་གུས་པར་བྱས་ཏེ། གཟུང་བར་བྱ་ཞིང། དམ་པོ་དང་
བརྟན་པར་ཡང་བྱའོ། །ལེགས་པར་བཟུང་ནས་ཀྱང་རྙེད་པ་དང། བཀུར་སྟིའི་ཕྱིར་མ་ཡིན་གྱི། ནན་ཏན་གྱིས་བསྒྲུབས་པས་ཆུད་མི་ཟ་བར་བྱ་ཞིང་ཆོས་དེ་དག་ཀྱང་ཁ་ཏོན་ཤིན་ཏུ་བྱང་བར་བྱ་བ་དང། འདུ་འཛིའི་གཏམ་དང་ལས་ལ་དགའ་བ་དང། སྨྲ་བ་ལ་དགའ་བས་འདའ་བར་མི་
བྱ་བར་དུས་དུས་སུ་དྲན་པ་ཉེ་བར་གཞག་སྟེ། ཚངས་པ་མཚུངས་པར་སྤྱོད་པ་མཁས་པ་རྣམས་དང་གཏམ་འདྲེ་བར་བྱ། ཕེབས་པར་སྨྲ་བར་བྱ། སོ་སོར་ཀུན་དགའ་བར་བྱ་ཞིང་སྐྱོན་འདོགས་པ་མེད་པའི་སེམས་ཀྱིས་ཡོངས་སུ་འདྲི་བའི་རང་བཞིན་ཅན་དང། དགེ་བ་གང་ཡིན་ཞེས་
བཙལ་བ་དང། གཞན་དག་དང་ཆོས་ཀྱི་གཏམ་སྨྲ་བར་འདོད་པས་རན་པར་སྨྲ་བ་དང། རིགས་པར་སྨྲ་བ་དང། གནས་པར་སྨྲ་བ་དང། ཞི་བར་སྨྲ་བས་གཞན་དག་ལས་ཆོས་ཀྱི་གཏམ་སྨྲ་བས་འདོད་པར་བྱའོ་སྙམ་པ་དང། བདག་གིས་མི་སྨྲ་བས་སྡིག་པ་མི་དགེ་བའི་རྣམ་པར་
རྟོག་པ་དག་རྣམ་པར་བརྟག་པར་མི་བྱ་ཞིང། ཚུལ་བཞིན་མ་ཡིན་པའི་ཆོས་སེམས་པ་ལ་མི་སྦྱོར་བར་བྱ་བ་དང། མངོན་པའི་ང་རྒྱལ་ཅན་དུ་མི་བྱ་བ་དང། ཁྱད་པར་རྟོགས་པ་ཅུང་ཟད་ཙམ་དང། ངན་ངོན་ཙམ་གྱིས་བར་མ་དོར་སྒྱིད་ལུག་པར་མི་བྱ་བ་དང། བསམ་པར་མི་བྱ་བའི་གནས་
རྣམས་ཡོངས་སུ་སྤང་བར་བྱ་བ་དང། དུས་དུས་སུ་ཞི་གནས་དང། ལྷག་མཐོང་ལ་བརྩོན་པར་བྱ་བ་དང། སྤོང་བ་ལ་དགའ་བ་དང། རྒྱུན་དུ་ཆུད་པར་བྱ་བ་ལ་བརྩོན་པ་དང། གུས་པར་བྱ་བ་ལ་བརྩོན་པར་བྱའོ་སྙམ་པ་དང། བདག་དཔྱིད་ཀའི་ཚབས་གདུངས་པ་དང། དེ་