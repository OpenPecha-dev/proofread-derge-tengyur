།མ་ཧིས་གདམས་ངག་ཐོབ་པར་འགྱུར། །སྲིད་པའི་བཅིང་བ་ཡོངས་སུ་བཅད། །ཀྱེ་ཧོ་ལྷན་ཅིག་སྐྱེས་པ་ཡི། །མཛེས་མ་བདག་གི་དཔང་དུ་གསོལ། །རླུང་གི་དེ་ཉིད་ཀྱི་དོ་ཧའི་གླུ་ཞེས་བྱ་བ་སློབ་དཔོན་ནག་པོ་ནས་བརྒྱུད་པ་སློབ་དཔོན་མ་ཧི་བས་མཛད་
པ་རྫོགས་སོ།།  །རྒྱ་གར་སྐད་དུ། བ་སནྟི་ཏི་ལ་ཀ་དོ་ཧ་གའི་ཏི་ཀ་ནཱ་མ། བོད་སྐད་དུ། དཔྱིད་ཀྱི་ཐིག་ལེ་དོ་ཧ་མཛོད་ཀྱི་གླུ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །སེ་བཧུ་སྐུ་གསུམ་ལ་སོགས་ཀྱི། །སོས་ཀའི་མེ་ཏོག་མཐོང་བ་ཡི། །གཞོན་ནུ་བདག་
ནི་མྱོས་པར་འགྱུར། །ཧེ་རུ་ཀ་ལ་ཆགས་པ་ཡིས། །སོས་ཀའི་དང་པོ་དང་པོ་འདིར། །ཁྱོད་ཀྱིས་བདག་ནི་བསྲུང་བར་མཛོད། །གདུང་བས་འགུམ་པར་མ་མཛད་ཅིག་མེ་ཏོག་ཨཾ་བྷ་ཀ་རུ་ཎ། །དྲི་བསུང་ལྡན་པས་དགྱེས་པར་འགྱུར། །ཤ་རིས་པས་ནི་བརྡུངས་པས་བརྡུངས། །མེ་མར་
ཁུར་ནས་ཙཎྜ་ལཱི། །རི་མོ་བདག་ལ་འབབ་བོ་ཞེས། །ཀ་ན་པ་ནི་གཤེགས་པར་རེ། །སོ་གའི་དང་པོ་དཔྱིད་དུས་ལ། །ཁྱོད་ཀྱིས་བདག་ནི་བསྲུང་བར་མཛོད། །གདུང་བས་འགུམ་པར་མ་མཛད་ཅིག་ཕྱོགས་བཅུར་བལྟས་ན་བདག་གིས་ནི། །ཁྱོད་ལས་གཞན་ནི་མཐོང་བ་མེད། །གདུང་
བའི་མོ་ཡིས་བདག་གིས་ནི། །བདག་གི་ལུས་ཀྱང་བསམ་པ་མེད། །རྣལ་འབྱོར་མ་བརྒྱད་ལས་བཞི་ནི། །བདག་ཅག་གསོལ་བ་བཏབ་པ་ཡིས། །བཅོམ་ལྡན་འདས་ནི་བཞེངས་པར་མཛོད། །དཔྱིད་ཀྱི་ཐིག་ལེ་དོ་ཧ་མཛོད་ཀྱི་གླུ་ཞེས་བྱ་བ་སློབ་དཔོན་ནག་པོ་ནས་བརྒྱུད་པ་སློབ་དཔོན་སར་
ཧས་མཛད་པ་རྫོགས་སོ།།  །རྒྱ་གར་སྐད་དུ། བཛྲ་ཙ་ཏུར་གའི་ཏི་ཀ་ནཱ་མ། བོད་སྐད་དུ། རྡོ་རྗེ་བཞིའི་གླུ་ཞེས་བྱ་བ། དཔལ་སངས་རྒྱས་ལ་ཕྱག་འཚལ་ལོ། །མི་མཐུན་སེམས་ནི་ཁྱོད་མ་བསྒོམ། །དེ་ཉིད་དེ་བཞིན་ཉིད་མ་འཛིན། །འབྲས་བུ་རེ་བ་སྒོམ་མ་བྱེད། །
མི་དམིགས་ཕྱག་རྒྱ་ཆེན་པོ་བསྒོམ། །གལ་ཏེ་མནོལ་ལ་གནས་མེད་ན། །དེ་ནི་དཔལ་གྱི་ཐེག་ཆེན་མིན། །འབྲས་བུ་རེ་བ་སྒོམ་མ་བྱེད། །མི་དམིགས་ཕྱག་རྒྱ་ཆེན་པོ་བསྒོམ། །ཕུང་པོ་ཁམས་ཏེ་ཕྱག་རྒྱ་ཆེ། །དམ་ཚིག་འཁོར་ལོ་དེ་རང་བཞིན། །འབྲས་བུ་རེ་བ་སྒོམ་མ་བྱེད། །མི་