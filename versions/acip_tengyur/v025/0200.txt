།མེ་ཏོག་མ་ནི་སྤྱི་བོར་དགོད། །གླུ་མ་ལྕེ་ཡི་ཕྱོགས་སུ་གནས། །བདུག་སྤོས་མ་ནི་གསང་གནས་དགོད། །གར་མ་ལག་གཉིས་ཤེས་པར་བྱ། །མར་མེ་མ་ནི་མིག་གཉིས་དགོད། །ཁྱབ་འཇུག་ཚངས་པ་ལ་སོགས་རྣམས། །རྩིབ་རུས་དཔྱི་ནི་
ཁུང་བར་གནས། །ཕྱོགས་རྣམས་སུ་ནི་རླུང་བཅུ་སྟེ། །བགྲོད་པ་ཡི་ནི་ཇི་བཞིན་རིམ། །ཀེང་རུས་འཇིགས་བྱེད་ལ་སོགས་རྣམས། །དེ་ཉིད་དང་ནི་མཚུངས་པ་སྟེ། །དཀྱིལ་འཁོར་ཡོངས་རྫོགས་ཐམས་ཅད་ཀྱི། །ལྷ་རྣམས་རང་ཕྱོགས་བརྟག་པར་བྱ། །སྔར་བརྗོད་ཁོ་ནའི་རིམ་
པ་ཡིས། །མཆོད་ཡོན་ལ་སོགས་ཇི་བཞིན་རིམ། །སྒེག་མོ་སོགས་ཀྱི་རྣམ་པས་མཆོད། །མཉམ་པར་གཞག་པས་བསྟོད་པར་བྱ། །དགའ་བའི་མཐུ་དང་ཐུགས་ལྡན་རྡོ་རྗེ་ཅན། །ཁྱོད་ཀྱི་སྤྱན་གྱིས་དེ་གཟིགས་སོ། །ཡི་གེ་དངོས་པོའི་རང་བཞིན་ནི། །སྟོང་པས་རོལ་པ་དེ་ཡིན་ནོ། །
དངོས་དང་དངོས་མེད་རྣམ་གྲོལ་བའི། །དབུས་ནི་རྣམ་པར་ཤེས་བྱ་སྟེ། །ཡི་གེ་ཐམས་ཅད་བཅོམ་བྱས་ནས། །ལྷག་མ་མེད་པར་རྣམ་པར་བསམ། །གཉིས་གཉིས་འཁྱུད་པའི་སྦྱོར་བ་ཡིས། །རོལ་པ་དང་ནི་བཅས་པར་བྱ། །གཉིས་མེད་ཆོས་ནི་བརྙེས་གྱུར་ན། །ཐར་པ་ཡང་ནི་
བརྙེས་པར་འགྱུར། །འཁོར་བའི་བདེ་བས་མ་རྨོངས་ཤིང། །ཐར་པ་ཡང་ནི་གཏང་བར་མཛད། །ཐམས་ཅད་རང་བཞིན་རྣལ་འབྱོར་མ། །སྔགས་པ་ལྷན་ཅིག་གར་བྱེད་བཞིན། །རྣལ་འབྱོར་མ་ལྔ་སངས་རྒྱས་ཏེ། །དེ་ནི་དེ་བཞིན་ཉིད་དུ་མཚོན། །སྣ་ཚོགས་མང་དུ་གཟུགས་སྤྲུལ་པ།།
སེམས་ཅན་རྣམ་པར་སྨིན་བྱེད་ལ། །རྡོ་རྗེ་ཀུན་རྟོག་དོན་བྱེད་དེ། །ཆོས་ཉིད་འདི་ལ་མ་རྨོངས་ན། །རྣལ་འབྱོར་མ་ཡི་ཐར་པ་འདི། །ཆོས་ཀྱི་སྙིང་པོར་ཕྱག་འཚལ་ལོ། །ཞེས་པ་ལས་རྒྱལ་མཆོག་གི་ཏིང་ངེ་འཛིན་ནོ། །དངོས་ཀུན་རྣམ་པར་དག་དོན་དུ། །གསང་སྔགས་འདི་ནི་བརྗོད་པར་བྱ།།
ཨོཾ་སུ་བི་ཤུདྡྷ་དྷརྨཱ་ཏཱ་སྭ་བྷཱ་ཝོཧཾ། ཨོཾ་ཨ་ཨཱ་ཨཱ་སཱ་ཧཱ། དེ་ནས་གཏོར་མའི་ལས་བྱ་སྟེ། །ལྷ་རྣམས་མཆོག་ཏུ་མཉེས་པར་བྱ། །པདྨའི་སྣོད་སོགས་དག་པ་ནི། །ཟས་ལ་སོགས་པས་གང་བར་བྱ། །སྔགས་ནི་ཡཾ་ཡིག་ལས་སྐྱེས་རླུང། །ས་བོན་རཾ་ལས་སྐྱེས་པ་མེ། །ཡིག་གསུམ་མི་མགོའི་