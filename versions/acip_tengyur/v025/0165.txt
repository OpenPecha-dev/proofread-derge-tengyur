༄༅། །རྒྱ་ཆེན་པོར་དབང་བསྐུར་ལ། བ་ར་ཀ་བ་ཙེ་ན་ཨོཾ་ཊུ་ཞེས་བྱ་བ་དང། སྔར་བཤད་པའི་ཕྱག་རྒྱ་ཉིད་ཀྱི་གོ་ཆ་བཅིངས་ནས་ཕྱོགས་བཅུ་ན་བཞུགས་པའི་དེ་བཞིན་གཤེགས་པ་ཐམས་ཅད་ལ་བཅོམ་ལྡན་འདས་ཇི་ལྟར་བདེ་བར་མཛོད་ཅིག་ཅེས་གསོལ་བ་བཏབ་སྟེ་
ལྡང་བར་བྱའོ། །རིམ་པ་འདིས་ལྷའི་ཡིད་ལ་བྱ་བ་ཉིད་ཀྱིས། ཇི་སྲིད་མཆོག་དམ་པ་མ་ཐོབ་པའི་བར་དུ་རྟག་ཏུ་གནས་པར་བྱའོ། །དེ་ནས་རྒྱུད་ལས་གསུངས་པ་ཡི། །སྤྲུལ་པའི་ཆོ་གའི་མན་ངག་གིས། །ངེས་པར་བདག་གིས་བསྒྲུབ་པར་བྱ། །ཨོཾ་ཧཱུཾ་ཧཱུཾ་གྷྲི། ཛྲཱིཾ་མིཾ་པཱིཾ་ཧཱུཾ། ཁྲུཾ་ཧོཾ་ཧོ། །
དམ་ཚིག་བཅུ་པའི་ས་བོན་ནི་དེ་དག་གོ། །སྦྱང་ཞིང་རྟོག་དང་དེ་བཞིན་སྦྱར། །མི་རྟོག་པ་ཡི་སེམས་ཀྱིས་ནི། །དགའ་བའི་སེམས་དང་བཟའ་བྱ་ཞིང། །དེ་བཞིན་གཤེགས་ཀུན་ཚིམ་པར་བྱ། །དཔལ་གདན་བཞི་པ་ཞེས་བྱ་བའི་རྣལ་འབྱོར་ཆེན་པོའི་རྒྱུད་ཀྱི་སྒྲུབ་པའི་ཐབས་སློབ་དཔོན་རྗེ་བཙུན་
ཨཱརྱ་དེ་བའི་ཞལ་སྔ་ནས་ཀྱིས་མཛད་པ་རྫོགས་སོ།། །།རྒྱ་གར་གྱི་མཁན་པོ་ཀ་མ་ལ་གུཔྟ་དང། ཞུ་ཆེན་གྱི་ལོ་ཙཱ་བ་དགེ་སློང་རིན་ཆེན་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །།  །རྒྱ་གར་སྐད་དུ། ཤྲཱི་བཛྲ་ཙ་ཏུར་པཱི་ཋ་སཱ་དྷ་ནཾ་ནཱ་མ། བོད་སྐད་དུ་
དཔལ་རྡོ་རྗེ་གདན་བཞིའི་སྒྲུབ་ཐབས་ཞེས་བྱ་བ། བླ་མ་དང་རྗེ་བཙུན་འཇམ་པའི་དབྱངས་ལ་ཕྱག་འཚལ་ལོ། །རྣལ་འབྱོར་ནམ་མཁའ་མགོན་དེ་ཉིད། །རྣལ་འབྱོར་མ་ཡི་ཚོགས་ཀྱི་གཙོ། །དེ་ཡི་སྒྲུབ་ཐབས་ཆེན་པོ་བརྗོད། །ཆུང་དང་བར་མ་ལ་སོགས་དབྱེ། །ཡིད་དང་རྗེས་སུ་མཐུན་ཕྱོགས་སུ། །བདེ་
བའི་སྟན་ལ་འཁོད་ནས་ནི། །སྔགས་པ་རྣལ་འབྱོར་ལ་གཞོལ་པས། །ལག་པ་དག་པ་ལ་སོགས་བྱ། །ཟླ་བའི་དཀྱིལ་འཁོར་ལ་གནས་པའི། །སྙིང་གར་ཧཱུཾ་ཡིག་བསྒོམས་ནས་ནི། །རྩེ་མོ་ལྔ་པའི་རྡོ་རྗེ་མཆོག་མཉམ་པར་གཞག་པས་བསྒོམ་པར་བྱ། །ཞེས་པས་སེམས་སྦྱང་བར་བྱའོ། །མགྲིན་
པར་ཧྲཱི་ཡིད་ལས་སྐྱེས་པའི། པད་འདབ་རྩེ་མོར་ཟླ་དཀྱིལ་འཁོར། །དེ་ཡི་དབུས་སུ་ཧཱུཾ་ཡིག་སྟེ། །དེ་ལས་རྡོ་རྗེ་བསྒོམ་པར་བྱ། །ཨོཾ་ཨཱཛི་ཧྭ་སཾ་བརྟ་ནི་ཧཱུཾ་ཕཊ་ཅེས་པས་ལྕེ་སྦྱང་བར་བྱའོ། །གཡས་པ་ཨ་ཡིག་ལས་སྐྱེས་པའི། །ཉི་མར་རྡོ་རྗེ་གཟུགས་བརྙན་ཏེ། །གཡོན་པ་སཾ་ཡིག་ལས་སྐྱེས་