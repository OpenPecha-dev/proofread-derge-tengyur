རྣམ་བར་སྣང་མཛད་དང། །རིན་ཆེན་འབྱུང་ལྡན་དང། འོད་དཔག་ཏུ་མེད་པ་དང། དོན་ཡོད་གྲུབ་པ་དང། །མི་བསྐྱོད་པ་སྟེ་གོ་རིམས་བཞིན་དུ་རྣམ་པར་དག་བའོ། །ས་དང་ཆུ་དང་མེ་དང་
རླུང་གི་ཁམས་ནི་སྤྱན་དང་མཱ་མ་ཀཱི་དང་གོས་དཀར་མོ་དང་སྒྲོལ་མ་སྟེ་གོ་རིམས་བཞིན་དུ་རྣམ་བར་དག་བ་ཡིན་ཏེ། དེ་ཆད་མེད་པ་བཞིའི་རང་བཞིན་ནོ། །གཟུགས་དང། སྒྲ་དང། དྲི་དང། རོ་དང། རེག་ནི་གཟུགས་རྡོ་རྗེ་དང། སྒྲ་རྡོ་རྗེ་དང། རོ་རྡོ་རྗེ་དང། རིག་རྡོ་རྗེ་རྣམས་
གོ་རིམས་བཞིན་དུ་རྣམ་བར་དག་བའོ། །ཐབས་དང། སྨོན་ལམ་དང། སྟོབས་དང་ཡེ་ཤེས་དང། ཤེས་རབ་ཀྱི་ཕ་རོལ་ཏུ་ཕྱིན་པའི་རན་བཞིན་ནོ། །མིག་དང་རྣ་བ་དང། །སྣ་དང། ལྕེ་དང། །ལུས་དང། ཡིད་ཀྱི་དབང་པོ་དང། རྩ་རྒྱུས་དང། ཆོས་ནི་སའི་སྙིང་བོ་དང། ནམ་
མཁའི་སྙིང་པོ་དང། ཕྱག་ན་རྡོ་རྗེ་དང། འཇིག་རྟེན་དབང་ཕྱུག་དང། འཇམ་དཔལ་དང། སྒྲིབས་རྣམ་པར་སེལ་བ་དང། བྱམས་བ་དང། ཀུན་དུ་བཟང་པོ་སྟེ་གོ་རིམས་བཞིན་དུ་རྣམ་པར་དག་བ་ཡིན་ཏེ། གཙོ་བོའི་ཡོན་ཏན་གྱི་ཆའི་ཡེ་ཤེས་ཀྱི་རང་བཞིན་ནོ། །སེར་སྣ་དང། མི་སྙན་པ་
དང། དོན་མི་མཐུན་པ་དང། དོན་མི་སྤྱོད་པ་ནི་གཤིན་རྗེ་གཤེད་དང། གཞན་གྱིས་མི་ཐུབ་པ་དང། རྟ་མགྲིན་དང། བདུད་རྩི་འཁྱིལ་པ་དང་གོ་རིམས་བཞིན་དུ་དག་པ་ཡིན་ཏེ། སྦྱིན་པ་དང། སྙན་པར་སྨྲ་བ་དང། དོན་མཐུན་པ་དང། དོན་སྤྱོད་པའི་རང་བཞིན་ནོ། །མིག་ལ་སོགས་པའི་རྣམ་
པར་ཤེས་པ་དྲུག་ནི། མི་གཡོ་མགོན་ཕོ་དང། འདོད་པའི་རྒྱལ་པོ་དང། དབྱུག་སྔོན་ཅན་དང། སྟོབས་པོ་ཆེ་དང། གཙུག་ཏོར་འཁོར་ལོས་སྒྱུར་བ་དང། གནོད་མཛེས་ཏེ་གོ་རིམས་བཞིན་དུ་དག་བ་ཡིན་ནོ། །དེ་དག་ཀྱང་རང་རང་གི་གཙོ་བོའི་ཡེ་ཤེས་ལྷན་གྱིས་གྲུབ་པ་ལ་ངེས་བར་ཟད་པ་
དང་མི་སྐྱེ་བའི་ཡེ་ཤེས་ཀྱི་ཡོན་ཏན་དུ་བསྟན་ཏོ། །འཁོར་བ་དང་མྱ་ངན་ལས་འདས་བའི་ཆོས་ཐམས་ཅད་ནི་གཉིས་སུ་མེད་བའི་ཡེ་ཤེས་ཀྱི་རང་བཞིན་ནི་བཅོམ་ལྡན་འདས་རྡོ་རྗེ་འཆད་ཆེན་པོ་སྟེ། ལྷ་ཐམས་ཅད་ཀྱི་ངོ་བོར་བསྟན་ཏོ། །དེ་དག་ནི་ལྷའི་དེ་ཁོ་ན་ཉིད་དོ། །དེ་ནས་རྗེས་སུ་གནང་