༄༅། །བྱས་མིག་དང་འདྲ་བ་ཡོད་འགྱུར་བ། །རི་དགས་མོས་ནི་ཚོགས་བདག་ནགས་མཐའ་ནས་སོང་བ། །བརྟན་པ་དེར་ནི་ཀུན་ནས་འོངས་པ་དེ་ཉིད་ནི། །སླར་ཡང་མིག་ནི་ཕྱེ་བ་འདྲ་བར་སོང་བའོ། །དེ་ནས་རི་དགས་གཙོ་བོ་ལ་ནི་རི་དགས་མོ་འོངས་ནས། །དགའ་བ་བསྐྱེད་
ཅིང་ཡངས་པའི་མིག་ཅན་འདི་སྐད་ཅེས་ནི་སྨྲས། །བདག་གི་ཡིད་ནི་བདེ་བར་བྱེད་ཅིང་ཕྲུག་གུ་འདི་ནགས་སུ། །རི་དགས་མགོན་པོ་ཁྱོད་ཀྱི་དྲིན་གྱིས་ཀུན་ནས་རོལ་བར་བྱེད། །བྱང་ཆུབ་སེམས་དཔས་ཀྱང་རི་དགས་ཀྱི་ཁྱུ་གཉིས་པོ་དེ་ལ་དབུགས་དབྱུང་བར་བྱས་ནས་མཆོག་ཏུ་དགའ་བ་ཉེ་བར་
སོང་བར་གྱུར་ཏོ། །དེ་ལྟར་ན་གཞན་དག་ལ་ཕན་པ་ལ་རྩེ་གཅིག་པའི་བཅོམ་ལྡན་འདས་དེ་དུད་འགྲོར་གྱུར་པ་ན་ཡང་ཡོད་པར་གྱུར་ཏོ་ཞེས་བྱ་བ་རྣམ་པར་བསམས་ནས་དེ་ལ་དང་བ་ཉེ་བར་བསྐྱེད་པ་ལ་ཁྱེད་ཅག་གིས་ཀྱང་གནས་པར་གྱིས་ཤིག་ཅེས་བྱའོ། །རི་དགས་ཀྱི་སྐྱེས་པའི་རབས་ཏེ་སྐྱེས་པའི་
རབས་དང་པོའོ།། །།ཚུལ་ཁྲིམས་ཡོངས་སུ་སྐྱོང་བར་བྱེད་པ་ནི། །རྨ་བྱར་གྱུར་པས་སེམས་ཅན་རྣམས་བསྐྱངས་ཏེ། །སྲོག་ལས་འཇིགས་ལས་གང་ཞིག་སྔོན་དེ་ལ། །མི་ནི་གང་ཞིག་དད་པ་སྐྱེད་མི་བྱེད། །འདི་ལྟར་རྗེས་སུ་ཐོས་ཏེ། དྲི་ཞིམ་པའི་པདྨའི་ནགས་ཀྱིས་ཁེབས་
པའི་དྲི་མ་མེད་པའི་ཆུ་ཆེན་པོས་གྲུབ་པ་ཐོབ་པའི་སྐྱེ་བོའི་ཡིད་རབ་ཏུ་བདེ་བར་བྱས་པ། རི་བོང་ཅན་གྱི་དཀྱིལ་འཁོར་མ་ལུས་པ་གཟུགས་བརྙན་ཤར་བ་དང་འདྲ་བར་མཚོ་ཆེན་པོས་ཕྱོགས་གཅིག་མངོན་པར་བརྒྱན་པར་བྱས་པ། ལམ་གསུམ་ནས་འགྲོ་བ་ཅན་གང་གའའི་ཆུ་ཀུན་ནས་འབབ་
པས་གྲོ་ག་དང་དེ་བ་ད་རུ་དང་ན་མེ་རུའི་ཚོགས་འཁྲུགས་པར་བྱས་པ་དང་ཆུ་བོ་དེ་མེ་རབ་ཏུ་འཛག་པར་བྱས་པ་དང། ཁ་བ་ཉེ་བར་འཕེལ་བས་ཤིན་ཏུ་རགས་པའི་རྩེ་མོ་སྟོང་ཉིད་ཀྱིས། དངུལ་གྱི་ཀ་བ་དང་འདྲ་བར་སྟེང་གྱི་ཕྱོགས་ཀུན་ནས་ཁྱབ་པ་དང་གཉའ་རལ་ཅན་ལས་ཀུན་ནས་སྐྲག་པའི་གཡག་
གི་ཚོགས་རབ་ཏུ་ཞུགས་པ་སྤྲོ་བཞིན་པའི་རྔ་མའི་ཚོགས་ཀྱིས་གཡོབ་བཞིན་པའི་རི་སུལ་དབུ་མ་དང། རིལ་འབབ་པའི་ཆུས་བྲག་རྣམས་ཀྱི་མཐིལ་བཀྲུས་བཞིན་པ་དང། མེ་ཏོག་སྐྱེས་པའི་ལྕུག་མ་རྣམས་ཀྱིས་མཐར་འཁོར་བཞིན་པ་དང། སྐད་འདོན་པའི་བུང་བའི་ཚོགས་ཀྱིས་ཀུན་