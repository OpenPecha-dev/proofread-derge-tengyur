།དེ་ནས་དཀའ་ཐུབ་པའི་བུ་ལ་ལ་ཞིག་དཀའ་ཐུབ་ཀྱིས་རབ་ཏུ་རིད་པའི་ལུས་ཉི་མ་རེ་རེར་ནད་ཀྱིས་ཤིན་ཏུ་རབ་ཏུ་རིད་པ་ཉིད་དུ་སོང་བར་གྱུར་ཏོ། །དྲང་སྲོང་ཆེན་པོ་དེས་ཀྱང་དེའི་བསམ་པ་དཀའ་ཐུབ་བསྒྲུབ་པ་ནི་རྒྱལ་སྲིད་ཉིད་ཀྱི་ཕྱིར་རོ་ཞེས་བྱ་བ་ལྷའི་མིག་གིས་མཐོང་བར་གྱུར་
ཏོ༑ །དེ་ནས་བདག་ཉིད་ཆེན་པོ་དེས་དེ་ལ་ཉེ་བར་འོངས་ནས་ཚེ་དང་ལྡན་པའི་ནད་ཇི་ལྟ་བུ་ཞེས་དྲིས་སོ། །དེས་ཀྱང་དེ་ལ་སྨྲས་པ། སློབ་དཔོན་ལགས་ཤིན་ཏུ་སྟོབས་ཅན་གྱི་རླུང་གིས་བདག་གི་ལུས་ལ་གནོད་དོ། །བྱང་ཆུབ་སེམས་དཔས་གསུངས་པ། དཀའ་ཐུབ་ཀྱི་ནགས་ནས་རྙེད་པར་སླ་བ་རང་
བཞིན་གྱིས་གྱོང་བའི་རྩ་བ་དང་འབྲས་ཀྱིས་རླུང་རབ་ཏུ་འཁྲུག་པ་བཟློག་པར་ནུས་པ་མ་ཡིན་ཏེ། ཀྱེ་མ་དཀའ་བ་ཞེས་བྱ་བ་སྨྲེས་ནས་དྲང་སྲོང་ཆེན་པོའི་མཐུས་ཕྲུགས་སུ་མངོན་པར་སྤྲུལ་ཏེ་དཀའ་ཐུབ་པའི་བུའི་གན་དུ་འོངས་ནས། དེ་ནས་ཕྲུགས་ཆེན་པོ་དེ་རྫིང་དུ་དམིགས་པར་བྱས་ནས་ནི། །རི་དགས་ཕྲུ་
གུའི་ཕྲེང་བ་ངོ་མཚར་གྱིས་ནི་རྗེས་སོང་བ། །ཚིལ་བུ་ཅན་ནི་འདི་ཡི་ཤ་ཡིས་ཁུ་བ་བྱས་ནས་ནི། །རླུང་ནི་ཟད་ཕྱིར་འཐུང་ཤིག་ཅེས་བྱ་ཐུབ་པ་དེས་ནི་སྨྲས། །ཐུབ་པའི་ངག་འདི་སློབ་མ་དེས་ནི་ཐོས་བྱས་ནས། །འདི་ལྟར་འདུད་པ་ངོ་ཚ་དང་ལྡན་གདོང་ཅན་སྨྲས། །མཁན་པོ་བདག་ཅག་ལ་ནི་དཀའ་
ཐུབ་ཉིད་འདི་དག་སེམས་ཅན་འཚེ་བ་ཞེས་བྱ་གང་དུ་འདི་ནི་འགལ། །འཚེ་བ་མེད་པའི་ཆོས་ནི་མཆོག་ཏུ་སྨྲ་བ་སྟེ། །ཆོས་མིན་ལམ་ལས་བསམ་པ་ཉེ་བར་ལོག་པ་རྣམས། །དེ་ཕྱིར་བདག་ནི་ཇི་ལྟར་ཕྱུགས་ནི་གསོད་འགྱུར་བ། །མཁན་པོ་འདི་འདྲ་འདི་ནི་ཅི་ཞིག་གསུངས་ལགས་སམ།།
བྱང་ཆུབ་སེམས་དཔས་སྨྲས་པ། །སྲོག་དང་ལྡན་པའི་ཕྱོགས་ལ་ཉམས་པར་མ་བྱས་ཤིང། །ཤ་མི་ཟ་ཁྱོད་ཤ་ནི་རྙེད་པར་འགྱུར་མ་ཡིན། །ཤ་ཡི་ཁུ་བ་དགོས་པ་མེད་པ་ཁྱོད་ཀྱིས་ནི། །ནད་འདི་རྣམ་པར་འཕེལ་བར་རབ་ཏུ་འགྱུར་བ་ཡིན། །ཕྱུགས་གཅིག་པོ་འདི་རང་གི་སྲོག་གི་དོན་དུ་ནི། །
སྙིང་རྗེའི་དབང་གིས་གསོད་བཞིན་པ་ནི་འདོད་མིན་ཏེ། །གང་ཚེ་ཁྱོད་ནི་མི་ཡི་བདག་པོ་འབྱུང་འགྱུར་ན། །དེ་ཚེ་ཁྱོད་ནི་རི་དགས་ཕྱུགས་རྣམས་གསོད་པ་ཡིན། །རི་དགས་མང་བའི་ནགས་ལ་ཁྱུ་ཡིས་སྐྱོང་བར་བྱེད་བཞིན་པ། །རྣ་བའི་མཐའ་ཡི་ཕྱོགས་ལ་རྣམ་པར་ཞུགས་པ་མདའ་ཡི་ལྟོང། །རི་