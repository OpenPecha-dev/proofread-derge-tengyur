།སངས་རྒྱས་བསྟན་པ་འཇིག་པ་དང། །རྒྱལ་ཁམས་ཡོངས་སུ་གནོད་པ་དང། །དགེ་འདུན་འདུ་བའི་སྒོ་འཕྲོག་དང། །ཐེག་ཆེན་གསང་སྔགས་སྨོད་པ་དང། །རྣལ་འབྱོར་སྤྱི་ཡི་དགྲར་འགྱུར་ལ། །སྦྱོར་བ་འདི་ནི་བྱར་མི་རུང། །གལ་ཏེ་སེམས་ཅན་
དེ་དག་ཀྱང། །གནོད་ཞིང་འགྱོད་པས་མཐོལ་བཤགས་ནས། །སངས་རྒྱས་ཐེག་པའི་སྒོར་འཇུག་ཅིང། །ཡང་དང་ཡང་དུ་གསོལ་འདེབས་ན། །སྦྱོར་བ་འདི་ནི་བྱས་བར་གསུངས། །སྦྱོར་བ་འདི་ཡི་མན་ངག་ཀྱང། །རང་གི་སྲོག་བཞིན་མ་བཙས་ན། །སྣོད་དང་མི་ལྡན་ལ་སྤེལ་ནས། །བེའུ་སྦྲེལ་
གཡང་ག་ར་ཁྲིད་པ་བཞིན། །གཅིག་ལྷུང་བས་ན་གཉིས་ཀ་ལྷུང། །དེ་བས་ནན་ཏན་ཆེར་གྱིས་ལ། །རིན་ཆེན་ལྟ་བུའི་གང་ཟག་ལ། །བཙས་ཀ་དམ་བཞག་བྱས་ཏེ་གཏང། །བགེགས་བསྐྲད་པ་ལ་སོགས་པའི་སྦྱོར་ཀ་སྟེ་བཅུ་དགུ་པའོ།། །།བཅོམ་ལྡན་འདས་རྡོ་
རྗེ་བསྣམས་པ་ལ་ཕྱག་འཚལ་ལོ། །དུག་སྔགས་ཀྱི་ནི་གཙོ་བོ་རུ། །སྔོན་དུ་བསྙེན་པ་བྱ་བའི་ཕྱིར། །སྔོན་དུ་བསྙེན་པའི་མན་ངག་རྣམས། །ཅུང་ཞིག་བསྡུས་ཏེ་བསྟན་པར་བྱའོ། །དང་པོ་སྐད་ཅིག་ལྟར་བསམས་ཏེ། །སྙིང་གར་ཟླ་བའི་དཀྱིལ་འཁོར་བསམ། །དེ་སྟེང་ཧཱུཾ་གི་འཕྲོ་
འདུ་ཡིས། །མཆོད་པ་ལ་སོགས་རྫོགས་བྱས་ནས། །སྟོང་པ་ཉིད་དུ་བསྒོམ་པར་བྱ། །སྟོང་པ་ཉིད་ཀྱི་ངང་ལས་ནི། །པཾ་ལས་པདྨ་འདབ་མ་བརྒྱད་པ་བསམ། །པདྨའི་ལྟེ་བར་ཟླ་བའི་དཀྱིལ་འཁོར་བསམ། །དེ་སྟེང་ཧཱུཾ་གི་འཕྲོ་འདུ་ཡིས། །རྡོ་རྗེའི་གུར་དུ་གྱུར་ནས་ཀྱང། །ཆོ་
ག་གསུམ་མམ་སྐད་ཅིག་མས། །ཕྱག་ན་རྡོ་རྗེའི་སྐུ་བསྐྱེད་ལ། །དོན་དུ་རྡོ་རྗེ་སེམས་ཤེས་བྱ། །རྡོ་རྗེ་བསྣམས་དང་ཆོས་ཉིད་ཀྱི། །དོན་ལ་སེམས་དཔའི་ཡེ་ཤེས་ལ། །ལས་སུ་མིང་དང་ཐ་དད་ཙམ། །དེ་ཉིད་སྐུ་མདོག་དཀར་ལ་འཚེར། །ཕྱག་གཉིས་རྡོ་རྗེ་དྲིལ་བུ་བསྣམས། །
རྒྱན་རྣམས་ཐམས་ཅད་རྫོགས་ལྡན་ཞིང། །རྡོ་རྗེ་སྐྱིལ་ཀྲུང་ཚུལ་དུ་བཞུགས། །ཡེ་ཤེས་སྤྱན་དྲངས་སྙིང་གར་བསྟིམ། །སྐུ་གསུང་ཐུགས་ནི་བྱིན་བརླབས་དབང་བསྐུར་བྱ། །དེ་ལྟར་བརྟན་བསྒོམས་ཐུགས་ཀ་རུ། །ཟླ་བ་པདྨ་ལྟེ་བ་ལ། །མན་ངག་བཞིན་དུ་བསྒོམ་པར་བྱ། །དེ་