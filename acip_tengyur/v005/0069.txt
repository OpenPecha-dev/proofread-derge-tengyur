༄༅། །བས་ན། །མཁའ་འགྲོ་མའི་དྲ་བའི་སྡོམ་པའོ། །དེའི་ཕྱིར་སྔགས་ཀྱི་རིམ་པར་ཕྱེ་བ་ནི་སྔགས་ནི་ཡི་ཤས་སོ། །དེ་ལ་གོས་ནི་འགེབས་པའོ། །དེ་ལེན་ཅིང་འཛིན་པས་ན་ལའོ། །དེ་ཡང་གཉིས་པ་ནི་སྤྲུལ་པའི་སྐུ་དང་ཐ་མི་དད་པས་ཆོས་ཀྱི་སྐུ་དང་ཐ་མི་དད་པར་གྱུར་
པས་ཞེས་པའི་དོན་ཏོ། །དང་པོར་འབྱུང་པོ་ཐམས་ཅད་ཀྱི་གཏོར་མའི་སྔགས་དང། དེ་ནས་དེ་བཞིན་གཤེགས་པ་རྣམས་ཀྱི་ས་བོན་དང། དེ་ནས་ཕྱག་བཅུ་དྲུག་པ་དང། དེ་ནས་སྔགས་ཐམས་ཅད་ཉིད་ཀྱི་རྐང་པའི་དང་པོར་ཨོཾ་དང། མཐར་སཱ་ཧཱ་དང་ཕཱུཾ་ཕཊ་ཀྱི་ཡི་གེ་སྤེལ་བའོ། །དེའི་རྗེས་སུ་
གྲང་ཁྱེར་བསྐྱོད་པའོ། །དེའི་རྗེས་སུ་རྣལ་འབྱོར་མ་རྣམས་ཀྱི་ས་བོན་དང། དེ་ནས་ཕྱག་གཉིས་པའི་དང། དེ་ནས་ཕྱག་བཞི་པའི་དང། དེ་ནས་ཕྱག་དྲུག་པའི་དང། དེ་ནས་བྱིན་གྱིས་བརླབས་པའི་དང། དེ་ནས་ས་སྦྱང་བའི་དང། དེ་ནས་རེངས་པའི་དང། དབང་དུ་བྱ་བའི་དང། བསྐྲད་
པའི་དང། མངོན་སྤྱོད་ཀྱི་དང། དགུག་པའི་དང། དབྱེ་བའི་དང། གསང་བའི་དང། ཀུ་རུ་ཀུ་ལླེའི་སྔགས་དང། ཆར་དབབ་པའི་དང། སྤྲིན་དྲལ་པའི་དང། རྡོ་རྒྱུས་ཀྱི་དང། ལྷ་དགས་པའི་དང། ཚ་བའི་རིམས་ཀྱིས་འདེབས་པའི་དང། ཆང་སྐྱུག་པའི་ཆོ་གའི་དང། རབ་ཏུ་མྱོས་
པ་དགུག་པའི་དང། ཉི་མ་དང་ཟླ་བ་གཟུང་བ་དང། རྡོ་རྗེའི་དཔྱད་དང། གླང་པོ་འབྲོས་པ་དང། སྟག་འབྲོས་པ་དང། བསེ་འཕྲོས་པ་དང། སྤྲུལ་འབྲོས་པའི་དང། ཁྱི་འབྲོས་པ་སྐུ་རྡོ་རྗེ་རིགས་ཀྱི་རིམ་པར་ཕྱེ་བ་ལས་གསུངས་པའི་རྩ་སུམ་ཅུ་རྩ་གཉིས་ཀྱི་འཁོར་ལོ་སྒྲོ་བ་སྤྲུལ་པའི་
སྐུའི་བདག་ཉིད་དང་ལོངས་སྤྱོད་རྫོགས་པའི་བདག་ཉིད་རྣམས་ཀྱི་སྔགས་སུམ་ཅུ་རྩ་གཉིས་ཡིན་ནོ། །སྔགས་ཀྱི་རིམ་པར་ཕྱེ་བའོ། །རབ་ཏུ་གསལ་བའི་ཁ་སྦྱོར་གྱི་རྒྱ་ཆེར་འགྲེལ་པ་ལས་ལེའུ་གཉིས་པའོ།། །།དེ་ལྟར་རྡོ་རྗེ་རིགས་ཀྱི་རིམ་པར་ཕྱེ་བས་སྐུ་རྡོ་རྗེ་སྤྲུལ་པའི་སྐུ་བསྟན་
ཏེ༑ །སྔགས་ཀྱི་རིམ་པར་ཕྱེ་བས་གསུང་རྡོ་རྗེ་ལོངས་སྤྱོད་རྫོགས་པའི་སྐུ་བསྟན་ནས། ད་ནི་ཐུགས་རྡོ་རྗེ་ཆོས་ཀྱི་སྐུ་བསྟན་པའི་ཕྱིར་གསུངས་པ། དེ་ནས་ལྷའི་ལེའུ་བཤད་པར་བྱའོ་ཞེས་བྱ་བ་སྨོས་སོ། །ལྷ་ནི་རྣམ་པ་གཉིས་ཏེ། སྐུ་ཅན་དང། སྔགས་ཀྱི་རང་བཞིན་ཅན་ནོ། །གཉི་ག་