འགྱུར། །རིག་པ་འདི་ཉིད་ཀྱིས་ཁྱེད་ལ། །ཐམས་ཅད་འདིར་ནི་གཅིག་ཉིད་འགྱུར། །དེས་ན་ཁྱེད་ལ་གསལ་བྱེད་དང་། །གསལ་བར་བྱ་བ་ཅུང་ཟད་མེད། །རྣམ་དབྱེ་དང་བྲལ་ཅིག་ལ་ནི། །དབྱེ་བར་བརྟགས་པ་འགལ་བ་ཡིན། །སྒྲ་འདི་དག་ནི་སྐྱེས་བུས་བྱས། །འདི་དག་སྐྱེས་
བུས་མ་བྱས་ཞེས། །དེ་ཡི་རྣམ་པར་གཞག་པ་ཡང་། །ངོ་ཤེས་རྗེས་འབྲང་བྱེད་གྲུབ་མིན། །གསལ་བྱེད་རིམ་པ་གནས་པའི་ཕྱིར། །འགའ་ཞིག་རིམ་པ་ཉིད་དུ་གནས། །རིམ་པ་ངེས་པར་སྦྱོར་བ་ཅན། །དེ་དག་སྐྱེས་བུས་མ་བྱས་འདོད། །རྐན་སོགས་གསལ་བྱེད་རིམ་
པ་ནི། །སྐྱེས་བུས་བྱས་ཆོས་འདི་མིན་ནམ། །དེ་ནི་འདོད་ལ་རག་ལས་ཕྱིར། །ཕྱིན་ཅི་ལོག་ཏུ་རྟོགས་པར་འགྱུར། །མེ་ཉིད་ལ་སོགས་སྤྱི་ཉིད་ནི། །རྒྱས་པ་རུ་ནི་གསལ་བྱས་ཟིན། །དེས་ན་དེར་ནི་ངོ་ཤེས་པའི། །སྤྱི་ཉིད་རྟག་པར་ཁོ་བོས་འདོད། །སྐད་ཅིག་རེ་རེར་འཇིགས་འགྱུར་
བས། །ཡི་གེ་རྣམས་ལ་ཁྱད་མེད་ཕྱིར། །ངོ་ཤེས་སྤྱི་ཡིས་གང་ཉིད་ནི། །དེ་བཞིན་དུ་ནི་ཡིན་ཟད་མོད། །མྱུར་དང་དལ་སོགས་ཆ་གང་ལ། །ཐ་དད་བློ་ནི་འབྱུང་བར་འགྱུར། །དེ་ལ་ངོ་ཤེས་པའི་ཤེས་པ། །ཐ་དད་བློས་ནི་ངེས་བྱས་མིན། །སྒྲ་གཅིག་ཉིད་ནི་གྲུབ་དོན་དུ། །གཏན་
ཚིགས་རྣམས་ནི་སྨྲས་པ་ལ། །མི་མཐུན་ཕྱོགས་ལ་འགལ་མེད་ཕྱིར། །སོ་སོར་འབྲེལ་གྲུབ་མི་འགྱུར་རོ། །དུ་མའི་སྤྱི་ཡི་ཆ་ཡང་ནི། །བདག་ལ་བརྟན་པར་གྲུབ་པ་མིན། །དེ་མིན་ངོ་བོ་ལས་ལྡོག་པ། །དངོས་པོ་ཙམ་ནི་བསྒྲུབས་པ་ཡིན། །གང་སོགས་གཅིག་ཉིད་ཐོབ་གྱུར་ན། །
རིགས་རྟེན་འདོད་པས་གྲུབ་པ་སྒྲུབ། །དེ་མིན་ངོ་བོ་ཡོངས་ལྡོག་པས། །དབྱེར་མེད་ཉིད་དུ་བརྟགས་པ་ཡིན། །གསལ་བ་གཅིག་ཏུ་ཉིད་འགྱུར་ན། །ཚད་མ་ཀུན་གྱིས་གནོད་པར་འགྱུར། །དབང་པོ་ལས་བྱུང་སོགས་རྣམས་ཀྱིས། །སོ་སོར་སྦྱོར་ཡིག་དབྱེ་ངེས་ཕྱིར། །ཡིད་འོང་ཡིད་མི་
འོང་སོགས་ཀྱི། །དབྱེ་གང་མངོན་སུམ་གྱིས་རྟོགས་འགྱུར། །བློ་རྣམས་རིམ་པར་འབྱུང་བའི་ཕྱིར། །ཐ་དད་འགྲུབ་འགྱུར་མྱུར་སོགས་བཞིན། །ཡུལ་དང་དུས་སོགས་ཐ་དད་པའི། །བ་ལང་སྒྲ་གསལ་བློ་རྣམས་ཀྱི། །དོན་གཅིག་པ་མིན་ཐ་དད་པར། །སྣང་ཕྱིར་གཟུགས་རོ་