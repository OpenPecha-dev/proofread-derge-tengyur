། །།སྣོད་དང་སེམས་ཅན་གྱི་འཇིག་རྟེན་གཉིས་དག་གིས་སྐྱེད་པར་བྱེད་པ་རྟེན་ཅིང་འབྲེལ་བར་
འབྱུང་བ་རྣམ་པ་གཉིས་ཏེ། འདི་ལྟ་སྟེ། ཕྱི་རོལ་གྱི་རྟེན་ཅིང་འབྲེལ་བར་འབྱུང་བ་དང། ནང་གི་རྟེན་ཅིང་འབྲེལ་བར་འབྱུང་བའོ། །དེ་ལ་སྣོད་ཀྱི་འཇིག་རྟེན་སྐྱེད་པར་བྱེད་པ་ཐུན་མོང་གི་ལས་ནི་ཕྱིའི་རྟེན་ཅིང་འབྲེལ་བར་འབྱུང་བའོ། །སེམས་ཅན་གྱི་འཇིག་རྟེན་སྐྱེད་པར་བྱེད་པ་ཐུན་མོང་མ་ཡིན་པ་ལས་ནི་
ནང་གི་རྟེན་ཅིང་འབྲེལ་བར་འབྱུང་བའོ། །དེ་ལ་ནང་གི་རྟེན་ཅིང་འབྲེལ་བར་འབྱུང་བ་ནི་ཡན་ལག་བཅུ་གཉིས་ཏེ། འདི་ལྟར་མ་རིག་པའི་ཡན་ལག་དང། འདུ་བྱེད་ཀྱི་ཡན་ལག་དང། རྣམ་པར་ཤེས་པའི་ཡན་ལག་དང། མིང་དང་གཟུགས་ཀྱི་ཡན་ལག་དང། སྐྱེ་མཆེད་དྲུག་གི་ཡན་ལག་དང། རེག་པའི་
ཡན་ལག་དང། ཚོར་བའི་ཡན་ལག་དང། སྲེད་པའི་ཡན་ལག་དང། ཉེ་བར་ལེན་པའི་ཡན་ལག་དང། སྲིད་པའི་ཡན་ལག་དང། སྐྱེ་བའི་ཡན་ལག་དང། རྒ་ཤིའི་ཡན་ལག་གོ། །དེ་རྣམས་ནི་ཡན་ལག་བཞི་ཉིད་དུ་འགྱུར་ཏེ། འདི་ལྟ་སྟེ། འཕེན་པར་བྱེད་པའི་ཡན་ལག་དང། འཕངས་
པའི་ཡན་ལག་དང། མངོན་པར་སྒྲུབ་པར་བྱེད་པའི་ཡན་ལག་དང། མངོན་པར་བསྒྲུབ་པར་བྱ་བའི་ཡན་ལག་གོ། །དེ་ལ་འཕེན་པར་བྱེད་པའི་ཡན་ལག་རྣམ་པ་གཉིས་ཏེ་འདི་ལྟ་སྟེ། མ་རིག་པའི་ཡན་ལག་དང། འདུ་བྱེད་ཀྱི་ཡན་ལག་གོ། །འཕངས་པའི་ཡན་ལག་ལ་རྣམ་པ་ལྔ་ནི་འདི་ལྟ་སྟེ་
རྣམ་པར་ཤེས་པའི་ཡན་ལག་དང། མིང་དང་གཟུགས་ཀྱི་ཡན་ལག་དང། སྐྱེ་མཆེད་དྲུག་གི་ཡན་ལག་དང། རེག་པའི་ཡན་ལག་དང། ཚོར་བའི་ཡན་ལག་གོ། །མངོན་པར་སྒྲུབ་པར་བྱེད་པའི་ཡན་ལག་ལ་རྣམ་པ་གསུམ་ནི་འདི་ལྟ་སྟེ། སྲེད་པའི་ཡན་ལག་དང། ཉེ་བར་ལེན་པའི་ཡན་
ལག་དང། སྲིད་པའི་ཡན་ལག་གོ། །མངོན་པར་བསྒྲུབ་པར་བྱ་བའི་ཡན་ལག་ལ་རྣམ་པ་གཉིས་ནི་འདི་ལྟ་སྟེ། སྐྱེ་བའི་ཡན་ལག་དང། རྒ་ཤིའི་ཡན་ལག་གོ། །ཡང་རྟེན་ཅིང་འབྲེལ་བར་འབྱུང་བ་འདི་ལ་དུམ་བུ་ནི་འདི་ལྟ་སྟེ། སྔོན་གྱི་དུམ་བུ་དང། བར་གྱི་དུམ་བུ་དང། མཐའ་མའི་དུམ་