༄༅། །པར་བྱའོ། །དེ་ལྟར་དེ་རྣམས་ལ་རེ་རེ་ནས་མི་རྟག་པ་ཉིད་དོ་ཞེས་དགའ་བ་བྱུང་བ་ན། ཡང་གཉིས་གཉིས་མི་རྟག་པ་ཉིད་དོ་ཞེས་ཀྱང་སྒོམ་པར་བྱེད་དོ། །འདི་ལྟ་སྟེ། གཟུགས་ནི་ཚོར་བ་དང། གཟུགས་ནི་འདུ་ཤེས་དང། གཟུགས་ནི་འདུ་བྱེད་དང། གཟུགས་ནི་རྣམ་པར་ཤེས་པ་དང་
ཚོར་བ་ནི་འདུ་ཤེས་དང། ཚོར་བ་ནི་འདུ་བྱེད་དང། ཚོར་བ་ནི་རྣམ་པར་ཤེས་པ་དང། འདུ་ཤེས་ནི་འདུ་བྱེད་དང། འདུ་བྱེད་ནི་རྣམ་པར་ཤེས་པ་དང། འདུ་བྱེད་ནི་རྣམ་པར་ཤེས་པ་དང་མི་རྟག་པ་ཉིད་དོ་ཞེས་བསམ་མོ། །ཡང་གསུམ་གསུམ་མི་རྟག་པར་བསམ་མོ་འདི་ལྟ་སྟེ། གཟུགས་ཚོར་བ་འདུ་ཤེས་
དང༑ གཟུགས་ཚོར་བ་འདུ་བྱེད་དང། གཟུགས་ཚོར་བ་རྣམ་ཤེས་དང། གཟུགས་འདུ་ཤེས་འདུ་བྱེད་དང། གཟུགས་འདུ་ཤེས་རྣམ་ཤེས་དང། གཟུགས་འདུ་བྱེད་རྣམ་ཤེས་དང། ཚོར་བ་འདུ་ཤེས་འདུ་བྱེད་དང། ཚོར་བ་འདུ་ཤེས་རྣམ་ཤེས་དང། ཚོར་བ་འདུ་བྱེད་རྣམ་ཤེས་དང། འདུ་ཤེས་འདུ་བྱེད་
རྣམ་ཤེས་སོ། །ཡང་བཞི་བཞི་མི་རྟག་པ་ཉིད་དུ་བསམ་མོ་འདི་ལྟ་སྟེ། གཟུགས་ཚོར་བ་འདུ་ཤེས་འདུ་བྱེད་དང། གཟུགས་ཚོར་བ་འདུ་ཤེས་རྣམ་ཤེས་དང། གཟུགས་ཚོར་བ་འདུ་བྱེད་རྣམ་ཤེས་དང། གཟུགས་འདུ་ཤེས་འདུ་བྱེད་རྣམ་ཤེས་དང། ཚོར་བ་འདུ་ཤེས་འདུ་བྱེད་རྣམ་ཤེས་སོ། །ཡང་ལྔ་ནི་
མི་རྟག་པ་ཉིད་དུ་བསམ་མོ། །གཟུགས་ཚོར་བ་འདུ་ཤེས་འདུ་བྱེད་རྣམ་པར་ཤེས་པ་རྣམས་མི་རྟག་པ་ཉིད་དུ་བསམ་པར་བྱའོ། །དེ་ལྟར་རྣལ་འབྱོར་པ་དེ་མི་རྟག་པའི་དོན་དགའ་བ་སྐྱེ་བར་འགྱུར་བ་ན། སོ་སོར་ཐམས་ཅད་ལ་ཡང་བཟོད་པ་ཤེས་པར་བརྗོད་དོ། །གང་གི་ཚེ་ཕུང་པོ་ལྔ་ཆར་ཡང་དེ་
རྣམས་བསྡུས་ཏེ་མི་རྟག་པའོ་ཞེས་དགའ་བ་འབྱུང་བ་དེའི་ཚེ་སྤྱི་ནས་སྡུག་བསྔལ་གྱི་བདེན་པ་ལ་དམིགས་པའི་བཟོད་པར་རིག་པར་བྱའོ། །སོ་སོར་བཟོད་པ་ནས་ཕྱིའི་བཟོད་པར་འཕོ་བ་ན་བཅོས་པའི་འགྲོན་བུ་དང། རྐུ་བ་ཁན་ཏེ་དང་སྲིན་བུའི་བུག་པ་དང་རྐན་ནག་པོའི་དཔེ་བརྗོད་པར་བྱའོ། །དེ་ལྟར་
སྡུག་བསྔལ་ནི་མི་རྟག་པར་ངེས་པ་ན། ཕྱིས་སྡུག་བསྔལ་འདི་གང་ལས་འབྱུང་ཞེས་རྣམ་པར་དཔྱད་པར་བྱའོ། །དེ་ཉིད་ཀྱིས་ན་ཕུང་པོ་ལྔ་ལས་སྡུག་བསྔལ་འབྱུང་བའོ་ཞེས་ངེས་པ་རྙེད་ནས། ཀུན་འབྱུང་ལ་སོ་སོ་དང་སྤྱི་ནས་བཟོད་པ་བསྒོམ་པར་བྱའོ། །འདི་ལ་ཡང་སུམ་ཅུ་རྩ་གཅིག་སྦྱར་བར་བྱའོ། །