བསྐ་བ་ལ་ནི་ཕྲ་བའི་དངོས། །ཞེས་བྱ་བ་ནི་མཆོག་ཏུ་ཟབ་པ་དེ་ཁོ་ན་ཉིད་དམ་པ་སྤྲོས་པ་ཐམས་ཅད་དང་བྲལ་བའི་བདེ་བ་ཆེན་པོའི་རྒྱལ་པོ་རྣལ་འབྱོར་གྱི་དབང་ཕྱུག་གིས་མཐོང་བའོ། །བདེ་སྦྱིན་ཡང་ཀུན་སྤྱོད་དོ། །ཞེས་བྱ་བ་ནི་
སྲོག་གི་རླུང་དང་སོས་པའི་རླུང་ཡན་ལག་ཐམས་ཅད་ལ་ཤར་བ་དེར་བཤད་པ་བཞིན་ནོ། །ཀུན་སྤྱོད་ལས་ནི་ཞེས་བྱ་བ་ལ་སོགས་པ་ལ་སྣང་བའི་ཡེ་ཤེས་ཀྱི་རྣམ་པ་སྣ་ཚོགས་པ་ཀུན། །རང་བཞིན་དགའ་བའི་ཡེ་ཤེས་ཀྱི་བདག་ཉིད་དུ་ཐོབ་པའོ། །དེ་རང་གི་དོན་ནི་ཉིན་མོ་དང་
མཚན་མོའི་བར་གྱི་མཚམས་སོ། །མཆོག་གི་དགའ་བ་དང་བྲལ་བས་དགའ་བའི་གནས་ཀྱི་བར་ནི་གནས་པའི་ཕྱིར་དབུས་ཀྱི་གནས་སུ་ཡོད་པའོ། །དེ་ཉིད་མེད་པའི་མཆོག་གི་དགའ་བ་གང་སུས་ཀྱང་མི་ཤེས་སོ། །འོག་ནས་བཤད་པའི་དོན་གྱིས། དབུས་ཀྱི་
གནས་ནི་ཡོད་པ་ནི། །ཞེས་བྱ་བ་ལ་སོགས་པ་གསུངས་པ་ཡིན་ནོ། །ཡང་ན་གང་དུ་མཚན་མོ་ནི། །ཞེས་བྱ་བ་ལ་སོགས་པ་ནི། གང་དང་དེ་གཉིས་འབྲལ་བའི་ཕྱིར་ན་འདིའི་དོན་ནི་མཚན་མོའི་སྣང་བའི་ཡེ་ཤེས་དེ་སྤངས་པའི་ཕྱིར་ཉི་མ་ནི་སྣང་བ་མེད་པའི་ཡེ་ཤེས་དེ་ཡང་
སྤངས་པ་དེའི་ཕྱིར། ཉི་མ་ནུབ་པའི་སྒྲས་བསྟན་པའོ། །དབུས་ཀྱི་མཚན་ཉིད་བྲལ་བའི་དགའ་བ་སྣང་བ་ཐོབ་པའི་ཡེ་ཤེས་ཡིན་ལ། དེ་བས་ན། རང་བཞིན་དགའ་བ་སྦྱིན་བྱེད་མ། །ཞེས་བྱ་བ་ལ་སོགས་པ་གསུངས་སོ། །བྱང་ཆུབ་སེམས་བདེ་བའི་རྣམ་པ་དེ་ནི་སྤྲུལ་པའི་
འཁོར་ལོའི་ལྟེ་བའི་བྲལ་བའི་དགའ་བ་སྣང་བ་ཐོབ་པ་ཞེས་བཤད་དོ། །ཐམས་ཅད་སྐྱེ་བའི་རྒྱུ་ཡིན་ནོ། །ཞེས་བྱ་བ་ནི་སྲིད་པ་དང་མྱ་ངན་ལས་འདས་པའི་ཚེས་ཐམས་ཅད་སྐྱེ་ཞིང་སྤྲུལ་བའི་ཕྱིར་རོ། །དེ་དག་ནི་དོན་གསལ་བར་གསུངས་པ། གང་དུ་དབུས་མཚམས་སྐད་ཅིག་
གིས། །ཞེས་བྱ་བ་ལ་སོགས་པའོ། །འཁོར་བ་དང་མྱ་ངན་ལས་འདས་པ་གཉི་ག་ཡོད་པ་མ་ཡིན་ན་ཡང། མྱ་ངན་ལས་འདས་པའི་ཆོས་ཀྱི་སྐུ་སྲིད་པ་ནི་གཟུགས་ཀྱི་སྐུ་སྟེ། འཁྲུལ་པའི་རྣམ་པར་རྟོག་པས་འཁོར་བ་ལ་སོགས་པའོ། །དེར་ཡང་གློ་བུར་དུ་བྱུང་ཞིང་གཟུང་