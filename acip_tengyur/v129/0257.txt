༄༅། །དབྱར་སྔ་མར་གནས་པར་ཁས་ལེན་པ་དེ་དག་ལ་ནི་ཧ་ཅང་ཡུན་རིང་དུ་འཆང་ན་སྤང་བའི་ལྟུང་བྱེད་དུ་འགྱུར་རོ་ཞེས་བྱ་བ་ནི་སྟོན་ཟླ་ཐ་ཆུང་ཚེས་ཀྱི་བར་དུ་འཆང་ན་སྤང་བའི་ལྟུང་བྱེད་དུ་འགྱུར་བ་ཡིན་ནོ། །དེ་བཞིན་དུ་གང་དག་དབྱར་ཕྱི་མར་གནས་པར་ཁས་བླངས་པ་དེ་དག་ལ་དགུན་
ཟླར་བ་ཚེས་ཀྱི་བར་དུ་འཆང་ན་སྤང་བའི་ལྟུང་བྱེད་དུ་འགྱུར་བར་ཤེས་པར་བྱ་བའོ། །གང་དག་དབྱར་ཕྱི་མར་གནས་པ་ཁས་ལེན་པ་དེ་དག་ལ་ནི་ཧ་ཅང་མྱུར་དུ་ཚོལ་ན་སྤང་བའི་ལྟུང་བྱེད་དུ་འགྱུར་ཞེས་བྱ་བ་ནི་དབྱར་ཟླ་འབྲིང་པོ་ཉ་ཕན་ཆད་དུ་ཚོལ་ནའོ། །དེ་བཞིན་དུ་གང་དག་དབྱར་སྔ་མར་གནས་པར་
ཁས་ལེན་པ་དེ་དག་ལ་ནི་དབྱར་ཟླ་ར་བ་ཉ་ཕན་ཆད་དུ་ཚོལ་ན་སྤང་པའི་ལྟུང་བྱེད་དུ་འགྱུར་བར་ཤེས་པར་བྱའོ། །དེ་ལྟ་ན་དགེ་སློང་གིས་ཇི་ཙམ་དུ་ཧ་ཆང་མྱུར་དུ་ཚོལ་བར་བྱེད་པ་དང། ཧ་ཅང་ཡུན་རིང་དུ་གནས་པར་བྱེད་ན་ཐམས་ཅད་དུ་སྤང་བའི་ལྟུང་བྱེད་དུ་འགྱུར་རོ་ཞེས་བྱ་བ་ནི་སྔར་ཚོལ་ན་ཚོལ་བའི་ཚེ་ནི་
སྦྱོར་བའི་ཉེས་བྱས་སུ་འགྱུར་ལ། རྙེད་པའི་ཚེ་ན་སྤང་བའི་ལྟུང་བྱེད་དུ་འགྱུར་བ་དང། འདས་པར་འཆང་ན་འཆང་བར་རྩོལ་བའི་ཚེ་ནི་ཉེས་བྱས་སུ་འགྱུར་ལ། འདས་པར་བཅངས་པའི་ཚེ་ན་ནི་སྤང་བའི་ལྟུང་བྱེད་དུ་འགྱུར་རོ་ཞེས་བསྟན་ཏོ། །དབྱར་གྱི་རས་ཆེན་གྱི་སྤང་བ་སྟེ་ཉི་ཤུ་རྩ་བརྒྱད་པའི་ཚིག་
རྣམ་པར་བཤད་པ་རྫོགས་སོ།། །།དད་པ་ཞེས་བྱ་བ་ནི་ཡོན་ཏན་ལ་ཡིད་ཆེས་པའོ། །གཅུགས་པ་ཞེས་བྱ་བ་ནི་བྱམས་པའོ། །དད་པ་ཞེས་བྱ་བ་ནི་ཡོན་ཏན་འདོད་པའོ། །ཆོས་དང་ལྡན་པའི་སྦྱིན་པ་མ་ཡིན་པ་ཞེས་བྱ་བ་ནི་སྦྱིན་དུ་མི་རུང་བ་སྟེ་རྫས་དེ་གཞན་ལ་བྱིན་ཟིན་པའི་ཕྱིར་རོ། །ཆོས་དང་
ལྡན་པའི་ལེན་པ་མ་ཡིན་པ་ཞེས་བྱ་བ་ནི་བླང་དུ་མི་རུང་བ་སྟེ་དེའི་བདག་པོ་གཞན་ཡོད་པའི་ཕྱིར་རོ། །ལོངས་སྤྱོད་དུ་མི་རུང་བ་ཞེས་བྱ་བ་ནི་སྤྱད་དུ་མི་རུང་བ་སྟེ་སྤྱོད་པར་བྱེད་པ་དག་གིས་དེ་གཞན་གྱི་ཡིན་པར་ཤེས་བཞིན་དུ་སྤྱོད་པ་མི་རུང་བའི་ཕྱིར་རོ། །དགེ་འདུན་བྱེ་ཞིང་ཞེས་བྱ་བ་ནི་ལམ་གཞན་ཁས་བླངས་
པས་སོ། །གཉིས་འགྱུར་ཏེ་ཞེས་བྱ་བ་ནི་སྟོན་པ་གཞན་ཁས་བླངས་པས་སོ། །ཕྱོགས་དང་གཞན་གྱི་ཕྱོགས་སུ་རྣམ་པར་གནས་པ་ཞེས་བྱ་བ་ནི་རྩོད་པར་གྱུར་པས་ལས་བྱ་བའི་ཕྱིར་རོ། །འདིར་རྒྱུ་བསྟན་པའི་ཕྱིར། །དགེ་སློང་དག་དེ་ལྟ་བས་ན་སྔ་མ་ནི་སྦྱིན་པ་ཡིན་ལ་ཕྱི་མ་ནི་མ་ཡིན་ནོ་ཞེས་བྱ་བ་