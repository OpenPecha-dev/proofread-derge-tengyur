༄༅། །འདེབས་པའོ། །ཡ་མཚན་ཅན་ཞེས་བྱ་བ་ནི་གཞན་མུ་སྟེགས་ཅན་རབ་ཏུ་བྱུང་བ་སྤྱིའི་མིང་ཡིན་ཏེ། ཅིའི་ཕྱིར་ཡ་མཚན་ཅན་ཞེས་བྱ་ཞེ་ན་འདུལ་བ་རྣམ་པར་བཤད་པ་ལས་པཱ་ཥ་ཎ་ཊི་ཀ་ཞེས་བྱ་བ་ནི་རྡོའི་རྒྱབ་ཡིན་ཏེ། ཇི་ལྟར་རྡོའི་རྒྱབ་ཏུ་ས་བོན་བཏབ་པས་མྱུ་གུ་སྐྱེ་མི་ནུས་པ་དེ་
བཞིན་དུ་གཞན་མུ་སྟེགས་ཅན་དག་གིས་ཀྱང་ཐར་པའི་མྱུ་གུ་སྐྱེད་མི་ནུས་པས་རྡོ་རྒྱབ་པ་ཞེས་བྱ་བར་གསུངས་སོ། །དགུ་བཅུ་རྩ་དྲུག་ཅེས་བྱ་བ་ནི་རྫོགས་བྱེད་ལ་སོགས་པ་སྟོན་པ་དྲུག་དང། དེ་དག་རེ་རེ་ལས་ཡ་མཚན་ཅན་བཅོ་ལྔ་བཅོ་ལྔར་གྱེས་པའི་ཕྱིར་བསྡོམས་ན་དགུ་བཅུ་རྩ་དྲུག་ཡོད་
པའོ༑ །བྲིད་ཅེས་བྱ་བ་ནི་བསླུས་པའོ། །ཚིག་གཞན་དག་ཅེས་བྱ་བ་ནི་རྫས་ཀྱི་མཐའ་པ་དང་བྱ་བའི་མཐའ་བ་དག་གོ། །ཡི་གེ་གཞན་དག་ཅེས་བྱ་བ་ནི་ཚིག་འདྲ་ཡང་ཡི་གེ་གཞན་དག་གིས་སོ། །ཚིག་དང་ཡི་གེ་གཞན་དག་གིས་ཞེས་བྱ་བ་ནི་གཉི་ག་དག་གིས་སོ། །ལུས་ཀྱིས་ཉེས་པར་སྤྱོད་པ་
གསུམ་ཞེས་བྱ་བ་ནི་སྲོག་གཅོད་པ་དང་མ་བྱིན་པར་ལེན་པ་དང། འདོད་པས་ལོག་པར་གཡེམ་པའོ། །ངག་གིས་ཉེས་པར་སྤྱོད་པ་བཞི་ཞེས་བྱ་བ་ནི་བརྫུན་དུ་སྨྲ་བ་དང། ཕྲ་མ་དང། ངག་རྩུབ་པོ་དང། ཚིག་འཁྱལ་པའོ། །ཡིད་ཀྱིས་ཉེས་པར་སྤྱོད་པ་གསུམ་ཞེས་བྱ་བ་ནི་བརྣབ་སེམས་དང་
གནོད་སེམས་དང། ལོག་པར་ལྟ་བའོ། །ཡོངས་སུ་འཛིན་ཞེས་བྱ་བ་ནི་སྐྱོན་དེ་ཕུང་པོ་ལྔ་ཡོངས་སུ་འཛིན་པའི་ཕྱིར་རོ། །རྗེས་སུ་བསྐོར་ཏོ་ཞེས་བྱ་བ་ནི་ཡང་བསྐོར་བའོ། །སེམས་བསྒྱུར་བ་ཞེས་བྱ་བ་ནི་སེམས་ཡོངས་སུ་བསྒྱུར་བ་སྟེ་རྣོན་པོར་གྱུར་པའོ། །ཆོས་འདི་ལྟ་བུ་དང་ལྡན་པ་མ་གཏོགས་སོ་
ཞེས་བྱ་བ་ནི་གདུལ་བའི་བྱ་བ་དང་འབྲེལ་བའི་ཕྱིར་རོ། །གང་དག་བསྐོ་བར་བྱེད་པ་དེ་དག་ལ་ཉེས་བྱས་སུ་གྱུར་པ་ཞེས་བྱ་བ་ནི་ཡུལ་དང་དུས་དང། ཚོགས་པ་དང། གང་ཟག་ལས་ཤིན་ཏུ་འདས་པའི་ཕྱིར་ཁ་ན་མ་ཐོ་བ་དེར་འགྱུར་རོ། །དེར་བསྐོས་པས་དེས་དགེ་སློང་མ་ལ་སྟོན་པ་ལྟུང་བྱེད་
དུ་འགྱུར་རོ་ཞེས་བྱ་བ་ནི་མི་རིགས་པའི་རྣམ་པས་བྱས་པ་ནི་མ་བྱས་པ་ཉིད་ཡིན་པའི་ཕྱིར་དེ་མ་བསྐོས་པ་ཉིད་ཡིན་པས་དངོས་གཞིའི་ཁ་ན་མ་ཐོ་པར་འགྱུར་རོ། །ཕམ་པར་འགྱུར་བའི་ཆོས་བརྒྱད་ཅེས་བྱ་བ་ནི་ཐུན་མོང་བ་བཞི་དང། རེག་པ་དང། ལུས་བཀན་པ་དང། འཆབ་པ་དང། ཟློག་པ་