༄༅། །ཀྱི་ཉན་ཐོས་ཀྱི་དགེ་འདུན་དུ་གྱུར་པ་ཡིན་པས་དེ་དག་ལ་མི་སྡུག་པ་བསྒོམ་པ་བསྟན་ན་ཚེ་ཕྱི་མ་ལ་འཕགས་པའི་ལམ་སྐྱེ་བའི་རྒྱུར་འགྱུར་ཞིང་དེ་དག་ཤི་མ་ཐག་ཏུ་ལྷར་སྐྱེས་ནས། བཅོམ་ལྡན་འདས་ཀྱི་སྤྱན་སྔར་འོང་བའི་ཚེ། བཅོམ་ལྡན་འདས་ཀྱིས་མི་སྡུག་པའི་རྣམ་པར་
བསྒོམ་པ་རྒྱ་ཆེར་བསྟན་པས་ཚེ་དེ་ཉིད་ལ་རྒྱུན་དུ་ཞུགས་པའི་འབྲས་བུ་ཐོབ་པར་གྱུར་ཏོ་ཞེས་འདུལ་བ་བྱེ་བྲག་ཏུ་བཤད་པ་ལས་འབྱུང་ངོ། །དེ་ཉིད་ཀྱི་ཚེས་བཅོ་ལྔ་ཞེས་བྱ་བ་ནི་དེ་ཉིད་ཀྱི་ཟླ་བ་ཕྱེད་པོའི་བར་དུ་མ་ཆོད་པ་ལ་ཞེས་བྱ་བའི་ཐ་ཚིག་གོ། །རྒྱུ་ཞེས་བྱ་བ་ནི་ནང་གི་གཙོ་བོའི་རྒྱུའོ། །རྐྱེན་ཅེས་བྱ་བ་ནི་ཕྱི་
རོལ་གྱི་གྲོགས་སུ་གྱུར་པའི་རྐྱེན་ནོ། །མིར་ཆགས་པ་ཞེས་བྱ་བ་ནི་མིའི་རྒྱུའོ། །རང་གི་ལག་དར་ཏེ་ཞེས་བྱ་བ་ནི་འདི་ལ་རང་གི་ལག་མངོན་སུམ་དུ་དར་བསྲིད་པའི་ཕྱིར་རོ། །ལག་པས་ལག་པ་ཞེས་བྱ་བ་ནི་བྱེ་བྲག་སྟེ་དེ་ལ་ལག་པས་བསྐྱོད་པའི་ལག་པའོ། །དེ་ལ་མཚོན་བྱིན་ནམ་ཞེས་བྱ་བ་ནི་དེ་ལ་མཚོན་ཕུལ་
བའོ། །ཆུ་གྲི་ཞེས་བྱ་བ་ནི་བླ་དགས་སོ། །ཁ་ཅིག་ན་རེ་རལ་གྲི་སོ་གཅིག་པ་ཞེས་ཟེར་རོ། །འཚོ་བའི་ཡོ་བྱད་ཅས་བྱ་བ་ནི་འཚོ་བའི་འཚོག་ཆས་སོ། །ཚུལ་ཁྲིམས་འཆལ་བ་ཞེས་བྱ་བ་ནི་ལུས་དང་ངག་གི་ལས་དག་གིའོ། །སྡིག་པའི་ཆོས་ཅན་ཞེས་བྱ་བ་ནི་བསམ་པ་ལ་སྐྱོན་ཆགས་པའོ། །བདག་
ཉིད་ཐོང་ཤིག་ཅེས་བྱ་བ་ནི་རང་གི་ལག་པའམ་སོས་བདག་ཉིད་བོད་ཅིག་པའོ། །བདག་ཉིད་སོད་ཅིག་ཅེས་བྱ་བ་ནི་རང་གིས་བསྐྱོད་པའི་མཚོན་ལ་སོགས་པས་སོ། །བདག་ཉིད་སྲོག་དང་བྲལ་བར་བྱེད་དུ་ཆུག་ཤིག་ཅེས་བྱ་བ་ནི་གཞན་ལ་བཅོལ་བས་སོ། །ལུས་ཀྱི་ཀུན་དུ་སྤྱོད་པ་ཡོངས་སུ་མ་དག་པ་ཉིད་ཅེས་བྱ་
བ་ལ། ལུས་ཀྱི་ཀུན་དུ་སྤྱོད་པ་ཞེས་བྱ་བ་ལས་ཉོན་མོངས་པ་ཅན་གང་ཡིན་པ་དེ་ནི་ལུས་ཀྱི་ཀུན་དུ་སྤྱོད་པ་ཡོངས་སུ་མ་དག་པའོ། །དེའི་དངོས་པོ་ནི་དེ་ཉིད་དེ། ལུས་ཀྱི་ཚུལ་ཁྲིམས་འཆལ་པ་ཞེས་བྱ་བའི་ཐ་ཚིག་གོ། །ངག་དང་ཡིད་ལ་ཡང་དེ་བཞིན་དུ་ཤེས་པར་བྱའོ། །བསླང་སྟེ་ཞེས་བྱ་བ་ནི་བཤགས་པ་ལ་
སོགས་པས་ཕྱུང་སྟེའོ། །འཇོག་པ་ཞེས་བྱ་བ་ནི་ངེས་པར་སྦྱོར་བའོ། །ལུས་ཞིག་ན་ཞེས་བྱ་བ་ནི་ཤི་ནའོ། །བདེ་འགྲོ་ཞེས་བྱ་བ་ནི་བཟང་པོ་རྣམས་ཀྱིས་འགྲོ་བའོ། །མཐོ་རིས་ཀྱི་འཇིག་རྟེན་ཞེས་བྱ་བ་ནི་མིའི་འཇིག་རྟེན་ཡོངས་སུ་སྤང་བ་བསྟན་ཏོ། །ལྷ་རྣམས་ཀྱི་ནང་དུ་ཞེས་བྱ་བ་ནི་དེར་ཡང་དྲི་ཟ་