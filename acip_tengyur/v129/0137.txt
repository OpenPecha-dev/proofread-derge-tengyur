༄༅། །ཅན་པ། །ཞེས་བྱ་བ་ནི་རྒྱ་མཚོ་སྟེ། དེ་ནི་ཆུ་སྲིན་གྱི་གནས་ཀྱང་ཡིན་ལ་དུག་ཅན་ཡང་ཡིན་པའི་ཕྱིར་རོ། །དུག་ལས་ཞེས་བྱ་བ་ནི་དུས་གསུམ་དུ་རླབས་འབྱུང་བའི་དུས་ལས་སོ། །སྲིད་ཀྱིས་ཞེས་བྱ་བ་ནི་སྲིད་པར་འགྱུར་བའོ། །བྱམས་པ་ཞེས་བྱ་བ་
ནི་སྤྱན་རས་ཀྱིས་འཆོ་བའོ། །རྟོག་ཅིང་ཞེས་བྱ་བ་ནི་ཚོལ་བའོ། །བྱ་བ་ལྷག་པར་བྱས་ཞེས་བྱ་བ་ནི་ཐར་པའི་ལམ་འཕངས་པར་བྱས་པའོ། །གདུལ་བར་གྱུར་བའི་རྒྱ་མཚོ་ཆེན་པོ་ཞེས་བྱ་བ་ནི་གདུལ་བའི་ཚོགས་སོ། །འཛུམ་པ་ཞེས་བྱ་བ་ནི་ཞལ་ཅུང་ཟད་དབྱེ་བའོ། །འོད་ཟེར་ཞེས་བྱ་
བ་ནི་འོད་འཕྲོ་བའོ། །ཡང་སོས་ཞེས་བྱ་བ་ནི་བཅད་ཅིང་ཡང་འཚོ་བ་རྣམས་སོ། །ཐིག་ནག་ཅེས་བྱ་བ་ནི་གཤེགས་པ་ལ་སོགས་པའི་ཕྱིར་ཐིག་ནག་པོ་འདེ་བས་པའོ། །བསྡུས་གཞོམ་ཞེས་བྱ་བ་ནི་བསྡུས་ཏེ་གཞོམ་པའི་སྡུག་བསྔལ་མང་པོ་དང་ལྡན་པ་དག་གོ། །ངུ་འབོད་ཅེས་བྱ་བ་ནི་རྟག་ཏུ་
ངུ་བའོ། །ངུ་འབོད་ཆེན་པོ་ཞེས་བྱ་བ་ནི་ངུ་འབོད་པས་ཀྱང་ཆེས་རྟག་ཏུ་ངུ་འབོད་དོ། །ཚ་བ་ཞེས་བྱ་བ་ནི་རྟག་ཏུ་མེ་འབར་བས་ཚ་བའོ། །རབ་ཏུ་ཚ་བ་ཞེས་བྱ་བ་ནི་ཚ་བ་བས་ཀྱང་ཆེས་མཆོག་ཏུ་ཚ་བའོ། །མནར་མེད་པ་ཞེས་བྱ་བ་ནི་ཐམས་ཅད་དུ་མེས་ཁྱབ་པས་བདེ་བའི་མཚམས་ཀྱི་བར་སྐབས་
སྟོང་པ་མེད་པ་དང། སྡུག་བསྔལ་བར་དུ་འཆད་པ་མེད་པའོ། །ཆུ་བུར་ཅན་ཞེས་བྱ་བ་ནི་ཆུ་བར་འབུས་པའི་རྣམ་པ་ལྟར་ལུས་སྐྲངས་པའོ། །ཆུ་བོར་རྡོལ་ཞེས་བྱ་བ་ནི་ཆུ་བུར་རྣམ་པར་གས་པའི་ཕྱིར་རོ། །སོ་ཐམས་ཐམས་ཞེས་བྱ་བ་ནི་རྟག་ཏུ་ཁ་དང་སོ་དག་ལས་སྒྲ་ཐམས་ཐམས་ཟེར་བ་
འབྱུང་བའི་ཕྱིར་རོ། །ཀྱི་ཧུད་ཟེར་ཞེས་བྱ་བ་ནི་རྟག་ཏུ་ཀྱི་ཧུད་ཅེས་བྱ་བའི་སྒྲ་འབྱིན་པའི་ཕྱིར་རོ། །ཨ་ཆུ་ཟེར་ཞེས་བྱ་བ་ནི་རྟག་ཏུ་ཨ་ཆུ་ཞེས་ཟེར་བའི་སྒྲ་འབྱིན་པའི་ཕྱིར་རོ། །ཨུཏྤལ་ལྟར་གས་པ་ཞེས་བྱ་བ་ལ་སོགས་པ་ཡང་ལུས་དེ་ལྟར་གས་པ་ཞེས་བྱ་བའི་ཐ་ཚིག་གོ། །ཚ་བ་ཞེས་བྱ་བ་ནི་
ཚ་བའི་སེམས་ཅན་དམྱལ་བ་བརྒྱད་པོ་ལ་སོགས་པའོ། །གྲང་བ་ཞེས་བྱ་བ་ནི་གྲང་བའི་སེམས་ཅན་དམྱལ་བ་ལ་སོགས་པའོ། །གནོད་པའི་བྱེ་བྲག་ཅེས་བྱ་བ་ནི་མྱོང་བར་འགྱུར་པར་མ་ངེས་པའི་ལས་ཀྱི་འབྲས་བུ་ཉམ་ང་བ་དག་གོ། །འདི་ནས་ཤི་འཕོས་ནས་ཞེས་བྱ་བ་ནི་སེམས་ཅན་དམྱལ་