༄༅། །བ་ནི་ཡུན་རིང་དུ་ལོན་ནས་རབ་ཏུ་བྱུང་བའོ། །ཤིང་ཤུན་ཞེས་བྱ་བ་ནི་ཤིང་ལྗོན་པའི་ཤུན་པའོ། །གོས་ཞེས་བྱ་བ་ནི་བགོ་བ་ལ་སོགས་པའི་གོས་སོ། །ཕུར་ཤོག་ཅིང་འདུག་པ་ཞེས་བྱ་བ་ནི་གོས་ཀྱི་ཚོགས་དག་སྒྲ་ཕུར་ཤོག་ཟེར་ཞིང་འདུག་པའོ།།
བྱུག་རིས་ཞེས་བྱ་བ་ནི་སའོ། །དང་པོ་བདུན་པོ་དག་ཅེས་བྱ་བ་ནི་སྟན་ནང་ཚངས་ཅན་དང། འོག་གཞི་དང་སྟེང་གཡོགས་དང། གདིང་བ་དང། བགོ་བ་དང་སྔས་དང། རྟེན་མའོ། །པདྨའི་མིག་ཅན་དག་ཅེས་བྱ་བ་ནི་དགའ་བ་ལ་བོད་པའོ། །གྲུ་བོ་ཆེ་ཞེས་བྱ་བ་ནི་འདེགས་པའི་
སྣོད་དོ། །ཕྲོགས་ཤིང་ཕྲོགས་ཤིག་ཅེས་བྱ་བ་ནི་ཁྱེར་ཅིག་ཅེས་བྱ་བ་སྟེ། གུས་པར་བསྒྲིམ་པའི་ཕྱིར་ལན་གཉིས་སུ་སྨོས་སོ། །འཕོང་གི་སློབ་དཔོན་ཞེས་བྱ་བ་ནི་འཕོང་གི་རིག་བྱེད་ལ་མཁས་པའོ། །བཏོན་ཏེ་ཞེས་བྱ་བ་ནི་སྨྲས་ཏེའོ། །གསོ་སྦྱོང་ཞེས་བྱ་བ་ནི་ཚུལ་ཁྲིམས་གསོ་བའོ། །
མི་མཆོག་འདུལ་བའི་ཁ་ལོ་སྒྱུར་མཛད་པ། །ཀུན་སྦྱོར་འཆིང་བ་གཅོད་པ་དེ་བཞིན་གཤེགས། །དབང་པོ་ཞི་ཞིང་ཉེར་ཞི་ཞི་ལ་མཁས། །མཉན་ཡོད་བཞུགས་པས་བཀའ་བཞིན་བྱེད་པས་གསུངས། །ཞེས་བྱ་བ་ལ། མི་མཆོག་འདུལ་བ་ཞེས་བྱ་བ་ནི་འཕགས་པ་ཤཱ་རིའི་བུ་ལ་སོགས་
པ་ལྟ་བུ་བདེན་པའི་སྣོད་དུ་རུང་བའི་འདུལ་བ་དག་གོ། །ཁ་ལོ་སྒྱུར་མཛད་ཅེས་བྱ་བ་ལ་སོགས་པ་ནི་བཅོམ་ལྡན་འདས་ཀྱི་ཡོན་ཏན་གྱི་ཁྱད་པར་རོ། །ཀུན་སྦྱོར་ཞེས་བྱ་བ་ནི་རྗེས་སུ་ཆགས་པ་དང། ཁོང་ཁྲོ་དང། ང་རྒྱལ་དང། མ་རིག་པ་དང། ལྟ་བ་དང། མཆོག་ཏུ་འཛིན་པ་དང་
ཐེ་ཚོམ་དང། ཕྲ་དོག་དང། སེར་སྣའི་ཀུན་དུ་སྦྱོར་བ་དགུ་པོ་དག་གོ། །འཆིང་བ་ཞེས་བྱ་བ་ནི་འདོད་ཆགས་དང། ཞེ་སྡང་དང། གཏི་མུག་གི་འཆིང་བ་སྟུག་པོ་དག་གོ། །གཅོད་པ་ཞེས་བྱ་བ་ནི་གདུལ་བ་རྣམས་ཀྱི་ཀུན་དུ་སྦྱོར་བ་དང་འཆིང་བ་དེ་དག་གཅོད་པར་མཛད་པའོ། །དབང་པོ་
ཞི་ཞིང་ཞེས་བྱ་བ་ནི་རང་གིའོ། །ཉེར་ཞི་ཞེས་བྱ་བ་ནི་ལམ་མོ། །ཞི་ལ་ཞེས་བྱ་བ་ནི་མྱ་ངན་ལས་འདས་པ་ལའོ། །བཀའ་བཞིན་བྱེད་པ་ཞེས་བྱ་བ་ནི་སློབ་མ་རྣམས་ལའོ། །གསུང་ཞེས་བྱ་བ་ནི་གོ་བར་མཛད་པའོ། །མིང་འདོགས་པར་བྱེད་པ་ནི་ཉམས་སོ་ཞེས་བྱ་བ་ནི་དོན་མེད་ཅིང་དལ་