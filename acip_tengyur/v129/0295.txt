༄༅། །སྦྱོང་བ་ལ་བོད་པའི་ཚིག་སྟེ། དེས་པ་ཞེས་བྱ་བའི་ཐ་ཚིག་གོ། །གལ་ཏེ་ཡོན་ཏན་ལྡན་ཞེས་བྱ་བ་ནི་གལ་ཏེ་འདུལ་སྦྱོང་བ་ཁྱོད་ལེགས་ཉེས་ཤེས་པའི་ཡོན་ཏན་དང་ལྡན་པ་ཡིན་ནོ། །དེ་བརྙས་མིན་ཞེས་བྱ་བ་ནི་སྐྱེ་བོ་མཛངས་པས་སྐད་ཅིག་བརྙས་པར་གྱུར་པ་དེའི་ནི་བརྙས་
པའི་གྲངས་སུ་རྩིས་ཤིག་དེ་ཅིའི་ཕྱིར་ཞེ་ན། དེས་ངའི་ཡོན་ཏན་ཤེས་བཞིན་དུ་བརྙས་པའི་ཕྱིར་རོ་ཞེས་བྱ་བའི་ཐ་ཚིག་གོ། །རིམ་པ་ཞེས་བྱ་བ་ནི་ལམ་དང་གྲོང་ཁྱེར་མཛེས་པར་བྱ་བ་དང། བསུ་བ་ལ་སོགས་པ་བསྙེན་བཀུར་བྱ་བའི་རིམ་པའོ། །སྲོག་ཤིང་རྒྱས་པ་ཞེས་བྱ་བ་ནི་རྩིབས་ཀྱི་ཤིང་
བུ་བརྒྱ་དང་ལྡན་པའོ། །རྔ་ཡབ་གསེར་ཅན་ནོར་བུས་སྒྲས་པ་ཞེས་བྱ་བ་ནི་ཡུ་བ་གསེར་ལས་བྱས་པ་ནོར་བུ་རིན་པོ་ཆེས་སྤྲས་པའོ། །འདས་པ་ཞེས་བྱ་བ་ནི་ལམ་དང་གྲོང་ཁྱེར་མཛེས་པར་བྱས་པ་དང་བསུ་བའོ། །ལྷག་མ་ཞེས་བྱ་བ་ནི་ཕྱོགས་དེ་གང་དུ་གཞག་པའི་ཕྱོགས་དེ་ཟངས་མའི་གླེགས་
བུ་དག་གིས་གཡོགས་པ་ལ་སོགས་པའོ། །ས་བདག་འདུལ་སྦྱོང་བཅས་པ་ཞེས་བྱ་བ་ནི་རྒྱལ་པོ་འདུལ་སྦྱོང་བའི་མི་དང་བཅས་པའོ། །དེ་ལ་ཆགས་ཞེས་བྱ་བ་ནི་རྟ་ཅང་ཤེས་ལ་དགའ་ཞིང་དྲུང་ན་འདུག་པའོ། །ཤིན་ཏུ་དྲི་ཞིམ་བྱུག་པ་མཆོག་འཆང་ཞིང་ཞེས་བྱ་བ་ནི་རྒྱལ་བའི་ལུས་གྱི་བྱེ་བྲག་སྟེ་
ཤིན་ཏུ་དྲི་ཞིམ་པོའི་བྱུག་པ་མཆོག་གིས་བྱུགས་པའི་ལུས་དང་ལྡན་ཞིང་དེ་ན་སྡོད་ཅེས་བྱ་བའི་ཐ་ཚིག་གོ། །ས་བདག་བཙུན་མོ་ཟིལ་དང་བཟང་ཆས་ཀྱི། །སྣོད་བཀང་མགྱོགས་འགྲོ་མཆོག་ཕྱིར་འཛིན་པར་བྱེད། ཅེས་བྱ་བ་ནི། རྒྱལ་པོའི་བཙུན་མོ་དམ་པས་ཟིལ་དངར་གྱིས་སྦྱིན་པའི་བཟང་ཆས་ཀྱིས་
གསེར་གྱི་སྣོད་བཀང་སྟེ་རྟ་ཅང་ཤེས་ཀྱི་དྲུང་ན་འཛིན་པར་བྱེད་པ་སྟེ། འདི་ཡང་དེ་ལ་ཆགས་པའི་རྣམ་པ་གཞན་ཡིན་ན། །རྐང་པ་གཞག་སྟེ་ཞེས་བྱ་བ་ནི་གོམ་པ་བོར་ཏེའོ། །དུས་མ་ཡིན་པ་ཀུ་མུ་དའི་དུས་སྟོན་ཞེས་བྱ་བ་ནི་གློ་བུར་དུ་ཀུ་མུ་དའི་དུས་སྟོན་དང་འདྲ་བ་བྱས་པའོ། །མ་བསྐོས་པར་སྟོན་པའི་
ལྟུང་བྱེད་དེ་ཉི་ཤུ་གཅིག་པའི་ཚིག་རྣམ་པར་བཤད་པ་རྫོགས་སོ།། །།ཨེ་སྦྱེ་ཞེས་བྱ་བ་ལ་སོགས་པ་ནི་དགེ་སློང་མ་དག་གི་མིང་ནས་བོད་པའོ། །འདྲེ་བ་ཞེས་བྱ་བ་ནི་ལན་འགའ་མཉམ་པའི་ཕྱིར་ཚངས་པར་སྤྱོད་པ་དང་ཚངས་པར་སྤྱོད་པ་མ་ཡིན་པ་འདྲེ་བའོ། །ལྷག་པར་འདྲེ་ཞེས་བྱ་བ་ནི་ལན་