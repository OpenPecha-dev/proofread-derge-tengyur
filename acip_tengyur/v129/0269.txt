༄༅། །འདོན་པ་ཞེས་བྱ་བ་ནི་ཀློག་པའོ། །རྩིས་མཁན་ཞེས་བྱ་བ་ནི་སྐར་མཁན་ནོ། །ཚིག་མཉམ་པ་ཞེས་བྱ་བ་ནི་ཚིག་དུས་གཅིག་ཏུ་འདོན་པའོ། །ཚིག་སྔ་མ་ཞེས་བྱ་བ་ནི་ཚིག་སྔན་མ་ཚོགས་སུ་སྨྲ་བའོ། །དེ་ལ་ལྟུང་བ་ཇི་ལྟར་འགྱུར་ཞེ་ན་ཞེས་བྱ་བ་ལ། རྫོགས་པར་མ་བསྙེན་པ་ལ་
བཞི་པ་གཉིས་སོ། །རྫོགས་པར་བསྙེན་པ་ལ་ཡང་བཞི་པ་གཉིས་སོ། །ལྡབ་ལྡིབ་ཅན་ཞེས་བྱ་བ་ནི་སློབ་དཔོན་ནོ། །སྒྲ་མྱུར་བ་ཞེས་བྱ་བ་ནི་ཉེ་གནས་སོ། །རྗེས་སུ་བསྒྲགས་ཏེ་ཞེས་བྱ་བ་ནི་མཉམ་པ་དང་སྔར་མ་འདོན་ཅིང་ཅེས་བསྒོ་སྟེའོ། །འདོན་པའི་ལྟུང་བྱེད་དེ་དྲུག་པའི་ཚིག་རྣམ་པར་
བཤད་པ་རྫོགས་སོ།། །།ལམ་གོལ་བར་རྒལ་བ་ཞེས་བྱ་བ་ནི་མ་བསླབས་པའོ། །ལག་པས་བྱ་བ་མིན་པ་བྱས་ཏེ་ཞེས་བྱ་བ་ནི་ཆང་བ་འཆང་བ་ལ་སོགས་པ་ཉེ་བར་བསྟན་ཏེའོ། །ཉེས་པ་ཞེས་བྱ་བ་ནི་རང་བཞིན་གྱིས་ཁ་ན་མ་ཐོ་བ་དང་བཅས་པ་ལས་འདས་པའོ། །སྐྱོན་ཞེས་བྱ་བ་ནི་
བཅས་པའི་ཁ་ན་མ་ཐོ་བ་ལས་འདས་པའོ། །ཀུན་དུ་རྨོངས་པ་ཞེས་བྱ་བ་ནི་མི་ཤེས་པའོ། །བསྟན་པ་ཞེས་བྱ་བ་ནི་འཁྲལ་འཁྲུལ་མེད་པའོ། །གསུངས་ཞེས་བྱ་བ་ནི་བསྟན་པའོ། །མ་དད་པར་རིག་པར་འགྱུར་བ་ཞེས་བྱ་བ་ནི་བསྟན་པ་ལ་མི་ཕྱོགས་པ་ཉམས་སུ་མྱོང་བར་འགྱུར་རོ། །ཁྱིམ་
རྣམས་སུ་སོ་སོར་གྲོ་པར་བྱེད་པ་ཞེས་བྱ་བ་ནི་དེའི་དགེ་སྦྱོང་གི་ཚུལ་མ་ཡིན་པ་སྒྲོགས་པར་བྱེད་པ་སྟེ། བསྟན་པ་ཐམས་ཅད་ལ་མ་དད་པ་བཟློག་པའི་ཕྱིར་རོ། །ཁྱིམ་སུན་པར་བྱེད་པ་ཞེས་བྱ་བ་ནི་ཁྱིམ་བདག་གོ། །གནས་སུན་པར་བྱེད་པ་ཞེས་བྱ་བ་ནི་རབ་ཏུ་བྱུང་བ་དག་གོ། །འཁོར་ལོ་མི་
བཟད་པ་ཞེས་བྱ་བ་ནི་རྣམ་པར་འཁྲུག་པའོ། །འདི་ལྟར་ཞེས་བྱ་བ་ནི་འདི་ལྟ་སྟེའོ། །ཤིན་ཏེ་མ་ཞེས་བྱ་བ་ནི་མཐུ་ཆུང་བ་སྟེ་མི་འཕེལ་བའོ། །ཆུང་ཟ་བ་ཞེས་བྱ་བ་ནི་སྐམ་པའོ། །ཚུལ་མ་ཡིན་པས་མ་རུང་བར་གྱུར་པ་ཞེས་བྱ་བ་ནི་རིགས་པ་མ་ཡིན་པས་དྲུངས་ཕྱུང་བའོ། །དམར་པོ་ཞེས་
བྱ་བ་ནི་ནད་ཀྱི་རིགས་དམར་བྲེང་བྲེང་པའོ། །བསྟན་པའི་ཚོང་མ་འཛིན་ཅིག་ཅེས་བྱ་བ་ནི་བསྟན་པ་ཡང་འདྲ་བ་ཞིག་ཡིན་ནོ་སྙམ་དུ་མ་སེམས་ཤིག་པའོ། །ཡོས་ཚིག་པ་བཞིན་དུ་ཞེས་བྱ་བ་ནི་ཐལ་བར་གྱུར་པའོ། །སྐྱེར་མི་རུང་བའི་ཆོས་ཅན་ཞེས་བྱ་བ་ནི་འཕགས་པའི་ལམ་གྱི་མྱུ་གུ་མི་སྐྱེ་བའོ།།