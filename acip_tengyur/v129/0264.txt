།གྱོལ་པོ་ཞེས་བྱ་བ་ནི་རྐང་ཡོན་ནོ། །མཆུ་འཕྱངས་ཞེས་བྱ་བ་ནི་མཆུ་རིང་བའོ། །མགོ་བོ་ཆེ་ཞེས་བྱ་བ་ནི་མགོ་ཚད་ལས་འདས་པར་ཆེ་བའོ། །སྦ་གོང་བ་ཞེས་བྱ་བ་ནི་བག་འཁུམས་པའོ། །གཟེངས་དམའ་
བ་ཞེས་བྱ་བ་ནི་སྦུང་ཉམས་པའོ། །ཞུམ་པ་ཞེས་བྱ་བ་ནི་སེམས་ཞུམ་པའོ། །གྲོང་གི་བྱ་བ་ཞེས་བྱ་བ་ནི་ཁྱིམ་གྱི་བསམ་པ་ལ་སོགས་པའོ། །དགོན་པའི་བྱ་བ་ཞེས་བྱ་བ་ནི་ཞིང་རྨོ་བ་ལ་སོགས་པའོ། །ཞིང་ཚིགས་ཞེས་བྱ་བ་ནི་ཞིང་གི་བར་རོ། །དུ་བ་གཏུལ་ཏེ་ཞེས་བྱ་བ་ནི་སྦྲང་མ་ལ་སོགས་པ་
བཟློག་པའི་ཕྱིར་རོ། །ཞིང་ཟན་ཞེས་བྱ་བ་ནི་ལོ་ཐོག་ཟ་བའོ། །ཞིང་ལ་སྤྲོས་ནས་ཞེས་བྱ་བ་ནི་ཞིང་ལ་ཞུགས་ནས་སོ། །བག་རྫངས་ཞེས་བྱ་བ་ནི་བག་མ་བཏང་བ་ལ་དགོས་པའི་རྫས་སོ། །འཇིག་རྟེན་གནས་ཞེས་བྱ་བ་ནི་སྣོད་ཀྱི་འཇིག་རྟེན་གནས་པའོ། །ཆགས་ནས་རིང་པོ་མ་ལོན་པར་ཞེས་
བྱ་བ་ནི་ཡུན་མི་རིང་བའོ། །བདེན་པས་གསོལ་བ་ཞེས་བྱ་བ་ནི་བདེན་པའི་ཚིག་གིས་ལྷ་ལ་སོགས་པ་གསོལ་བའོ། །ནུབ་ཕྱོགས་ནས་ཉི་མ་ཤར་ཏམ་ཇི་ན་ཞེས་བྱ་བ་ནི་འཇིག་རྟེན་ལོག་པར་གྱུར་ཏམ་ཞེས་བྱ་བའི་ཐ་ཚིག་གོ། །ཁམ་ཞེས་བྱ་བ་ནི་ཟ་བའོ། །རུ་འདེལ་ཞེས་བྱ་བ་ནི་རྭ་ཐད་ཀར་འདུག་
པའོ༑ །ཁུ་ཡུ་ཞེས་བྱ་བ་ནི་མོན་རུའོ། །ཆང་གྲལ་ཞེས་བྱ་བ་ནི་ཆང་བའི་ཁྱིམ་མོ། །ལམ་དམའ་བ་ནས་ཞེས་བྱ་བ་ནི་དམའ་བ་ནས་གྱེན་གཤོར་རོ། །སྐུགས་སུ་འཛུགས་ཞེས་བྱ་བ་ནི་ཡལ་ཟུག་འཁྲས་པའོ། །བདའ་བ་ཞེས་བྱ་བ་ནི་གདབ་པའོ། །མིང་མི་སྙན་པ་ཞེས་བྱ་བ་ནི་སྨད་པའི་མིང་ངོ། །
མྱུར་བ་ཞེས་བྱ་བ་ནི་སྐྱེན་པའོ། །བྱམས་པའི་རྒྱུན་ཞེས་བྱ་བ་ནི་གཅུགས་པའི་རྒྱུན་ནམ་ཆུང་ཟད་དོ། །བྱུང་བའི་མཐའ་སྔ་མས་ནི་ཆུང་ལ་གྲུབ་པ་བསྟན་ཏོ། །ཕྱི་མས་ནི་ནོར་གྲུབ་པ་བསྟན་ཏོ། །མིའི་སྐྱོན་ནས་སྨྲ་བའི་བསམ་པས་ཞེས་བྱ་བ་ནི་མིའི་ཡོན་ཏན་སྨྲ་བར་འདོད་པས་བཤུང་བ་ཉིད་སྨྲའོ་
སྙམ་པའི་བསམ་པས་ཉོན་མོངས་པ་ཅན་གྱིས་ཞེས་བྱ་བའི་ཐ་ཚིག་གོ། །སྤ་གོང་བ་ཉིད་དུ་གྱུར་ཀྱང་རུང་མ་གྱུར་ཀྱང་རུང་ཞེས་བྱ་བ་ནི་སྐྱོན་ནས་སྨྲ་བ་ཉིད་ཉེས་པ་ཡིན་པར་དགོངས་སོ། །བྲམ་ཟེ་དང་རྒྱལ་རིགས་ལ་ཉེས་བྱས་སུ་འགྱུར་རོ་ཞེས་བྱ་བ་ནི་དེ་གཉིས་འཇིག་རྟེན་ན་ཁྱད་པར་དུ་འཕགས་