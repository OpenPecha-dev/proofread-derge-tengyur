།འབྱུང་བ་ཆེན་པོ་བཞི་ལས་གྱུར་པ་ཞེས་བྱ་བ་ནི་ས་ལ་སོགས་པ་ལས་གྱུར་པ་ཡིན་གྱི་དབང་ཕྱུག་ལ་སོགས་པ་ལས་གྱུར་པ་མ་ཡིན་པའོ། །ཕ་མའི་མི་གཙང་བ་མེར་མེར་པོ་ལས་གྱུར་བ་ཞེས་བྱ་བ་ནི་ཕ་མ་ཆགས་པར་
གྱུར་པའི་ཁུ་བ་དང་ཁྲག་འདུས་པ་ལས་བྱུང་བ་སྟེ། དེ་ནི་རྫུས་ཏེ་སྐྱེ་བ་ཉིད་བསལ་བའི་ཕྱིར་རོ། །འབྱེ་བ་ཞེས་བྱ་བ་ནི་འགས་པའོ། །རྣམ་པར་འཐོར་བ་ཞེས་བྱ་བ་ནི་དུམ་བུ་དུམ་བུར་ཆད་པའོ། །རྣམ་པར་འཇིག་པ་ཞེས་བྱ་བ་ནི་སྐམ་པ་ལ་སོགས་པ་ཆུད་ཟ་བའོ། །ཚིག་བླ་དགས་ཞེས་བྱ་བ་ནི་མིང་ངོ། །དགའ་
པའི་འདོད་ཆགས་ཞེས་བྱ་བ་ནི་སྲེད་པའོ། །འཕགས་པའི་ཞེས་བྱ་བ་ནི་དེ་བཞིན་གཤེགས་པ་ལ་སོགས་པའོ། །ཉན་ཐོས་ཞེས་བྱ་བ་ནི་གུས་པས་ཉན་པའི་སློབ་མའོ། །ཐོས་པ་དང་ལྡན་པ་ཞེས་བྱ་བ་ནི་གདམས་ངག་མནོས་པའི་མཁས་པའོ། །ཤེས་རབ་ཀྱིས་མཚོན་ཞེས་བྱ་བ་ནི་ཟག་པ་མེད་པའི་ཤེས་
རབ་བོ༑ །བག་ལ་ཉལ་ཞེས་བྱ་བ་ནི་འདོད་པ་དང། ཁོང་ཁྲོ་བ་དང། སྲེད་པ་དང། ང་རྒྱལ་དང། མ་རིག་པ་དང། ལྟ་བ་དང། ཐེ་ཚོམ་ཞེས་བྱ་བ་བདུན་ནོ། །ཉེ་བའི་ཉོན་མོངས་པ་ཞེས་བྱ་བ་ནི་ཁྲོ་བ་དང་ཁོན་དུ་འཛིན་པ་དང། གཡོ་ལ་སོགས་པའི་རྒྱུ་མཐུན་པ་དག་གོ། །ཀུན་ནས་དཀྲིས་པ་ཞེས་བྱ་བ་ནི་ངོ་
ཚ་མེད་པ་དང་ཁྲེལ་མེད་པ་ལ་སོགས་པའོ། །ཤེས་རབ་ཀྱི་མཚོན་གྱིས་ཐབས་བསྟན་པའི་སྲིང་མོ་དག་དེ་ལྟ་བས་ན་ཞེས་བྱ་བ་ལ་སོགས་པ་གསུངས་སོ། །ཉེ་བར་ལེན་པའི་ཕུང་པོ་ཞེས་བྱ་བ་ནི་འདོད་པ་ཉེ་བར་ལེན་པ་ལ་སོགས་པ་ཉོན་མོངས་པ་རྣམས་ཀྱིས་ལེན་པར་བྱེད་པའི་ཕུང་པོའོ། །འབྱུང་བ་དང་
འཇིག་པར་རྗེས་སུ་ལྟ་ཞེས་བྱ་བ་ནི་གང་གིས་འདུ་བྱེད་རྣམས་སྐད་ཅིག་རེ་རེ་ལ་སྐྱེ་བ་དང་འགག་པར་ལྟ་བའོ། །ཀུན་འབྱུང་བ་དང་ནུབ་པར་འགྱུར་བ་ཞེས་བྱ་བ་ཡང་དེ་བཞིན་དུ་ཤེས་པར་བྱའོ། །དྲན་པ་ཉེ་བར་གཞག་པ་བཞི་ཞེས་བྱ་བ་ནི་ལུས་དང། ཚོར་བ་དང་སེམས་དང། ཆོས་དྲན་པ་ཉེ་བར་གཞག་
པའོ༑ །བྱང་ཆུབ་ཀྱི་ཡན་ལག་བདུན་ཞེས་བྱ་བ་ནི་དྲན་པ་ཡང་དག་བྱང་ཆུབ་ཀྱི་ཡན་ལག་ལ་སོགས་པ་སྟེ། བྱང་ཆུབ་རྣམ་གསུམ་གྱི་རྒྱུ་ཡིན་པའི་ཕྱིར་རོ། །ལེགས་པར་ཡིད་ལ་བྱས་ཞེས་བྱ་བ་ནི་རྟག་ཏུ་བསྒོམ་པའོ། །རྒྱུ་ཞེས་བྱ་བ་ནི་ཐབས་ཀྱི་རྒྱུའོ། །འདོད་པའི་ཟག་པ་ཞེས་བྱ་བ་ནི་འདོད་པ་ན་སྤྱོད་