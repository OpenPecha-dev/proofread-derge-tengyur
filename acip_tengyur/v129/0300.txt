།སངས་རྒྱས་ཀྱི་སྐུ་གཟུགས་མྱ་ངན་ལས་འདས་པའི་དཀྱིལ་འཁོར་དཀར་པོ་སྟོན་པ་བྲི་བར་བྱའོ་ཞེས་བྱ་བའི་འཁོར་བ་ལས་ངེས་པར་འབྱུང་བའི་ཐབས་སྟོན་པར་མཛད་པ་བསྟན་པའི་ཕྱིར་རོ། །རྫུས་ཏེ་སྐྱེ་བའི་སེམས་ཅན་ཞེས་བྱ་བ་ནི་བར་མདོའི་སྲིད་པའི་
སེམས་ཅན་ནོ། །ཟོ་ཆུན་ཁྱུད་མོའི་ཚུལ་གྱིས་ཞེས་བྱ་བ་ནི་ཇི་ལྟར་ཆུ་བཅུ་པའི་འཁྲུལ་འཁོར་གྱི་ཟོ་ཆུན་ཁྱུད་མོའི་ཟོ་བ་ཁ་ཅིག་འབྱུང་བར་བྱེད་པ་དེ་བཞིན་དུ་འགྲོ་བ་ལྔ་པའི་འཁོར་ལོའི་ཁོར་ཁོར་ཡུག་ཏུ་རྫུས་ཏེ་སྐྱེས་པའི་སེམས་ཅན་འཆི་འཕོ་བ་དང་སྐྱེ་བ་དག་ཀྱང་བྲི་བར་བྱ་སྟེ་སྐྱོ་བ་བསྐྱེད་
པ་ཞེས་བྱ་བའི་ཐ་ཚིག་གོ། །རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ལུགས་སུ་འབྱུང་བ་དང་ལུགས་ལས་ཟློག་པ་དག་བྲི་བར་བྱའོ་ཞེས་བྱ་བ་ནི་འཁོར་བར་འཇུག་པ་དང་འཁོར་བ་ལས་བཟློག་པའི་རྒྱུ་བསྟན་པའི་ཕྱིར་ཏེ། དེ་ལ་མ་རིག་པ་ནི་བུད་མེད་ཉིད་མ་འདྲེས་པར་བྲི་བར་
བྱའོ༑ །འདུ་བྱད་རྣམས་ནི་རྫ་མཁན་སྣོད་དག་མངོན་པར་འདུ་བྱེད་པའོ། །རྣམ་པར་ཤེས་པ་ནི་སྤྲེའུ་གཟུགས་སུའོ། །མིང་དང་གཟུགས་ནི་བུད་མེད་དང་སྐྱེས་པའོ། །སྐྱེ་མཆེད་དྲུག་ནི་སྐྱེ་མཆེད་དྲུག་པོ་དག་ཡུལ་ཐ་དད་པ་ལ་ཆགས་པ་དག་གོ། །རེག་པ་ནི་བུད་མེད་དང་སྐྱེས་པ་ལུས་
གྱི་རིག་པ་ཀུན་དུ་སྤྱོད་པའོ། །ཚོར་བ་ནི་སྐྱེས་པ་སྡུག་བསྔལ་གྱི་ཚོར་བ་མྱོང་བར་བྱེད་པའོ། །སྲེད་པ་ནི་བུད་མེད་བུ་འཚོ་བའོ། །ལེན་པ་ནི་བུད་མེད་ལ་མངལ་གནས་པ་འཇུག་པའོ། །སྲིད་པ་ནི་མང་ལ་ན་གནས་པ་དེ་ཉིད་འབྲང་བའོ། །སྐྱེ་བ་ནི་འབྲངས་པ་དེ་ཉིད་སྐྱེ་བའོ། །རྒ་བ་ནི་སྐྱེས་
པ་རྒས་ཤིང་འཁོགས་པའོ། །ཤི་བ་ནི་མི་ཤི་བའི་གཟུགས་སུ་བྲིའོ་ཞེས་འདུལ་བ་རྣམ་པར་བཤད་པ་ལས་གསུངས་སོ། །ཐམས་ཅད་ནི་མི་རྟག་པས་གཟུང་བར་བྲི་བར་བྱའོ་ཞེས་བྱ་བ་ནི་འཁོར་བ་ཐམས་ཅད་ལ་བྱང་ཆུབ་ཀྱི་མཐར་ཐུག་པ་མན་ཆད་ལ་འགའ་ཡང་རྟག་པར་གནས་པ་མེད་
པར་བསྟན་པའི་ཕྱིར་རོ། །ཚིགས་སུ་བཅད་པ་གཉིས་བྲི་བར་བྱ་བ་ནི་འཁོར་བ་ལས་ངེས་པར་འབྱུང་བའི་ཐབས་རྒྱུ་དང་བཅས་པ་བསྟན་པའི་ཕྱིར་རོ། །འཇིག་རྟེན་གྱི་གཏམ་རྒྱུད་ཅེས་བྱ་བ་ནི་འཇིག་རྟེན་པའི་དོན་དང་འབྲེལ་བའི་གཏམ་རྒྱུད་དེ་ཀ་ཏམ་པའི་རི་ལ་སོགས་པ་ལྟ་བུའོ། །