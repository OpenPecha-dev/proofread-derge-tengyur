༄༅། །གཟིགས་པ་མཛད་པ་ཡིན་ནོ། །ལྷག་མ་ཡོད་པའི་ཕྱིར་སྦྱིན་པར་བྱ་ཞིང་ཞེས་བྱ་བ་ནི་གོས་དེ་སྤྱད་པའི་ལྷག་མ་ཅི་ཡོད་པའོ། །ཕྱིར་སྦྱིན་པར་བྱ་ཞིང་ཞེས་བྱ་བ་ནི་དགེ་སློང་དེ་ལ་ཕྱིར་སྦྱིན་པར་བྱ་སྟེ། འདིར་ཕྱིར་སྦྱིན་པར་བྱ་བའི་ཚུལ་ནི་དེ་ལྟ་བུ་ཡིན་ནོ་ཞེས་བྱ་བའི་ཐ་ཚིག་གོ། །
བཏང་ན་སྤང་བའི་ལྟུང་བྱེད་དོ་ཞེས་བྱ་བ་ནི་གང་གི་ཚེ་གོས་དེ་ལུས་ལས་བཏང་ཞིང་བྲལ་བར་བྱས་པ་དེའི་ཚེ་ན་སྤང་བའི་ལྟུང་བྱེད་དོ་ཞེས་བྱ་བའི་ཐ་ཚིག་གོ། །ལུས་གཡོ་བར་བྱེད་པ་ཞེས་བྱ་བ་ནི་གང་ལ་ལུས་གཡོ་བ་ཞེས་བྱ་བ་ནི་ལུས་ཀྱི་ལས་ཡོད་པ་ཞེས་བྱ་བའི་ཐ་ཚིག་གོ། །ཚིག་རྗོད་པར་བྱེད་པ་
ཞེས་བྱ་བ་ནི་གང་ལ་ཚིག་རྗོད་པར་བྱེད་པ་ཞེས་བྱ་བ་གང་གི་ལས་ཡོད་པ་ཞེས་བྱ་བའི་ཐ་ཚིག་གོ། །དེ་གཉིས་ཀ་དང་ལྡན་པ་ཞེས་བྱ་བ་ནི་གང་ལ་ལུས་དང་ངག་གི་ལས་གཉིས་ཀ་ཡོད་པའོ། །གཞན་དག་གི་ཞེས་བྱ་བ་ནི་གང་ལ་གཞན་ཁྱིམ་པ་དང་རབ་ཏུ་བྱུང་བདག་བསྐོས་པ་ཞེས་བྱ་བའི་ཐ་ཚིག་
གོ༑ །དགེ་སློང་མ་དང་དགེ་ཚུལ་དང་དགེ་ཚུལ་མ་ལ་ཉེས་བྱས་ཉིད་དུ་འགྱུར་བ་ནི་རྫོགས་པར་མ་བསྙེན་པའི་ཕྱིར་རོ། །ཁྱིམ་པ་དང་ཁྱིམ་པ་མོ་ལ་བསོད་ནམས་མ་ཡིན་པ་མང་དུ་སྐྱེ་བར་འགྱུར་བ་ནི་རབ་ཏུ་བྱུང་བ་ཉིད་མ་ཡིན་པས་ལྟུང་བ་མེད་པའི་ཕྱིར་རོ། །བསོད་ནམས་མ་ཡིན་པ་ཆེས་མང་དུ་སྐྱེ་བར་འགྱུར་
བ་ནི་དངོས་གཞི་བསྡུས་པ་ཡིན་པའི་ཕྱིར་རོ། །དོན་གཞན་ཞེས་བྱ་བ་ནི་འཇིག་རྟེན་པའི་དགོས་པ་གཞན་གྱིས་སོ། །གདུལ་བའི་ཡོ་བྱད་ཀྱིས་ཞེས་བྱ་བ་ནི་འདུལ་བའི་ཐབས་ཀྱིས་ཏེ་དེ་གཉིས་ལ་ནི་དབྲོག་པའི་བསམ་པ་མེད་པས་ལྟུང་བ་མེད་དོ། །གྲོགས་པོ་ཞེས་བྱ་བ་ནི་གཅུགས་པའོ། །ཟླ་བོ་ཞེས་བྱ་བ་
ནི་དོན་གཅིག་པའོ། །བསྟེན་གྲོགས་ཞེས་བྱ་བ་ནི་ཡང་དང་ཡང་དུ་སྡོད་པར་བྱེད་པའོ། །འཕྲོག་པའི་སྡང་བ་སྟེ་ཉི་ཤུ་ལྔ་པའི་ཚིག་རྣམ་པར་བཤད་པ་རྫོགས་སོ།། །།དབྱར་འདས་ནས་ཞེས་བྱ་བ་ནི་དབྱར་གྱི་དུས་འདས་ནས་སྟོན་ལ་བབ་པ་ནའོ། །ཡིད་ཀྱིས་བསྐོར་བ་ན་ཞེས་བྱ་བ་ནི་དེ་དག་ལ་
ཡིད་དད་པ་ཁོ་ན་གཙོ་བོ་ཡིན་ཞིང་སྐོར་བར་བྱེད་ལ་ཡིད་ཀྱི་ལུས་བསྐྱོད་པ་ཙམ་གྱིས་མ་ཡིན་ནོ་ཞེས་བྱ་བའི་ཐ་ཚིག་གོ། །ཡིད་ཀྱིས་འདྲེན་ཅེས་བྱ་བ་ནི་སེམས་སྔོན་དུ་འགྲོ་བ་སྟེ་སེམས་ཀྱི་ཚོར་བ་དང་སེམས་པ་ལ་སོགས་པའི་ཆོས་རྣམས་ཡུལ་རྣམས་འདྲེན་པར་བྱེད་ཅེས་བྱ་བའི་ཐ་ཚིག་གོ། །ཡིད་