།དགེ་བའི་ཆོས་ཅན་ཞེས་བྱ་བ་ནི་དགེ་བའི་བསམ་པ་ཅན་ནོ། །ལྷུག་པར་གཏོང་བ་ཞེས་བྱ་བ་ནི་བདག་ཉིད་རང་ལ་མི་འགོག་པར་གཏོང་བ་སྟེ། སྦྱིན་པའི་ཆོ་ག་བླངས་པའོ། །ལག་རྐྱོང་བ་ཞེས་བྱ་བ་ནི་གཏོང་བའི་དོན་དུ་ལག་པ་རྐྱོང་བའོ། །རྣམ་པར་གཏོང་བ་
ལ་དགའ་བ་ཞེས་བྱ་བ་ནི་སྦྱིན་པ་ལ་མངོན་པར་དགའ་བའོ། །མཆོད་སྦྱིན་རྒྱུན་དུ་བྱེད་པ་ཞེས་བྱ་བ་ནི་ཡོན་ཏན་དང་ལྡན་པ་རྣམས་ལ་མཆོད་པ་ཡང་དང་ཡང་དུ་བྱེད་པའོ། །གཏོང་བ་ཕུན་སུམ་ཚོགས་པ་ཞེས་བྱ་བ་ནི་སྦྱིན་པ་བྱས་པའོ། །སྦྱིན་པ་ལ་འགེད་པར་དགའ་བ་ཞེས་བྱ་བ་ནི་གཞན་ལས་ཐོབ་པའི་སྦྱིན་པ་
སྦྱིན་པར་བྱ་བའི་དངོས་པོ་གང་ཡིན་པ་དེ་གཞན་ལ་ཡང་འགེད་པར་དགའ་བ་ཞེས་བྱ་བའི་ཐ་ཚིག་གོ། །ཚོར་བ་སྡུག་བསྔལ་བ་ཞེས་བྱ་བ་ནི་མི་འདོད་པའོ། །མི་ཟད་པ་ཞེས་བྱ་བ་ནི་རྒྱུན་དུ་འབྱུང་བའོ། །རྩུབ་པར་ཞེས་བྱ་བ་ནི་རབ་ཏུ་འཕེལ་ནས་འབྲིང་ཉིད་དུ་གྱུར་པའོ། །ཚ་བ་ཞེས་བྱ་བ་ནི་ཆེན་པོ་ཉིད་
ཀྱིས་བརྣག་མི་བཟོད་པའོ། །ཡིད་དུ་མི་འོང་བ་ཞེས་བྱ་བ་ནི་ཡིད་སྡུག་བསྔལ་ལོ་ཞེས་བྱ་བའི་ཐ་ཚིག་གོ། །ཟས་སོ་སོར་བསྟེན་པར་བྱ་བ་དག་ཅེས་བྱ་བ་ནི་འདོད་པ་དག་གོ། །ནད་གཡོག་ཚུལ་དང་མཐུན་པ་དག་ཅེས་བྱ་བ་ནི་རྗེས་སུ་མཐུན་པ་དག་གོ། །བོད་པའི་ཚིག་བླ་དགས་ཞེས་བྱ་བ་ནི་གོ་བར་བྱེད་པའི་མིང་ངོ་
སྡིག་པ་ཞེས་བྱ་བ་ནི་སྡིག་པའི་འབྲས་བུའམ་སྡིག་པའི་རྒྱུའོ། །མི་གཙང་བ་ཞེས་བྱ་བ་ནི་ལུས་ཀྱི་གཞི་མི་གཙང་བའི་ཕྱིར་རོ། །འཚོ་བ་ངན་པ་ཞེས་བྱ་བ་ནི་སྨད་པའོ། །སེམས་ཀྱི་འདོད་པ་ཞེས་བྱ་བ་ནི་མངོན་པར་འདོད་པའོ། །སེམས་ཀྱི་ཀུན་དུ་རྟོག་པ་དག་གི་ཞེས་བྱ་བ་ནི་རྣམ་པར་རྟོག་པ་དག་གིས་སོ། །ཡང་
ན་སྨོས་པ་ཞེས་བྱ་བ་ལ་སོགས་པ་ནི་འཆི་བའི་བསྔགས་པ་བརྗོད་པ་རྒྱུན་མི་གཅོད་པ་ལ་བསྟན་པའི་ཕྱིར་ཡང་ཚིག་ཏུ་སྨོས་ཞེས་བྱ་བའི་ཐ་ཚིག་གོ། །དེས་ན་སྦྱོར་བ་མ་བཏང་བའི་འབྲས་བུ་གྲུབ་ན་དངོས་གཞིར་འགྱུར་གྱི། གཞན་གྱིས་ནི་མ་ཡིན་ནོ་ཞེས་བྱ་བར་བསྟན་ཏོ། །བདག་ཉིད་ཀྱིས་ཟིན་པ་ཞེས་བྱ་བ་ནི་ལུས་
ཀྱི་ཁོངས་སུ་གཏོགས་པ་སྟེ། སེམས་པ་དང་བཅས་པ་ཞེས་བྱ་བའི་ཐ་ཚིག་གོ། །རྩོམ་པ་ཞེས་བྱ་བ་ནི་སྦྱོར་བའོ། །དེས་ཞེས་བྱ་བ་ནི་རྩོམ་པ་དེས་སོ། །དེའི་ཚེ་ཞེས་བྱ་བ་ནི་རྩོམ་པའི་ཚེའོ། །མ་ཡིན་ཡང་ཞེས་བྱ་བ་ནི་དུས་བྱེད་པ་མ་ཡིན་ཡང་ངོ། །དེའི་འོག་ཏུ་ཞེས་བྱ་བ་ནི་རྩོམ་པའི་དུས་ཀྱི་འོག་ཏུའོ། །