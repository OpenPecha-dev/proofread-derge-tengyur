༄༅། །བོ་ཉིད་བསྟན་པའི་ཕྱིར། དུག་མྱུར་དུ་ཁྱབ་པ་ཞེས་བྱ་བ་ལ་སོགས་པ་ཚིག་གསུམ་གསུངས་ཏེ། དུག་མྱུར་དུ་ཁྱབ་པ་ཞེས་བྱ་བ་ནི་དེས་ཟིན་མ་ཐག་ཏུ་དུག་མྱུར་དུ་ལུས་ཐམས་ཅད་ལ་ཁྱབ་པར་བྱེད་པའོ། །དུག་དྲག་པོ་ཞེས་བྱ་བ་ནི་དུག་དབྱུང་དཀའ་བའོ། །
དུག་རྣོ་བ་ཞེས་བྱ་བ་ནི་དུག་གདུག་པའོ། །ཁར་རང་གི་ཡན་ལག་གི་རྣམ་པ་བཅུག་པར་གྱུར་པ་ནི་བླའི་ཞེས་བྱ་བ་ལ། གལ་ཏེ་གང་གི་ཚེ་ཁ་ཡང་མི་ཚངས་པར་སྤྱོད་པའི་ལམ་ཡིན་པས་དེའི་ཕྱིར་བཅོམ་ལྡན་འདས་ཀྱིས་དེ་ལས་ཀྱང་མི་ཚངས་པར་སྤྱོད་པའི་བསླབ་པའི་གཞི་འཆའ་བར་འགྱུར་ན་
ཅིའི་ཕྱིར་བཅོམ་ལྡན་འདས་ཀྱིས་རུང་བ་མ་ཡིན་པའི་གཞི་དེ་བླའི་ཞེས་གསུངས་ཤེ་ན། བཅོམ་ལྡན་འདས་ཀྱིས་མི་ཚངས་པར་སྤྱད་པར་བྱ་བ་ལ་བརྟེན་ཏེ་དཔེར་མཛད་པ་ནི་མ་ཡིན་གྱི་འདི་ལྟར་གནོད་པར་འགྱུར་བ་ལ་བརྟེན་ཏེ་དཔེར་མཛད་པ་ཡིན་ཏེ། འདི་ལྟར་དེའི་ཁར་བཅུག་སྟེ་ཤི་བར་གྱུར་ཅིག་
ལུས་གཅིག་གི་སྲོག་གི་དབང་པོ་དང་བྲལ་བ་ནི་བླའི་བུད་མེད་ཀྱི་ཡུལ་དུ་བཅུག་ཅིང་ཚེ་རབས་བརྒྱ་དག་ཏུ་ཤེས་རབ་ཀྱི་སྲོག་གི་དབང་པོ་དང་བྲལ་བར་འགྱུར་བ་ནི་དེ་ལྟ་མ་ཡིན་ནོ་ཞེས་བྱ་བར་དགོངས་པ་ཡིན་ནོ། །བླའི་ཞེས་བྱ་བ་ནི་མཛེས་ཀྱི་ཞེས་བྱ་བའི་ཐ་ཚིག་གོ། །དེ་ལྟར་གྱུར་པས་ཞེས་བྱ་བ་ལ། །
གལ་ཏེ་ཇི་ལྟར་གྱུར་པ་ཤེས་ནས་ཆགས་པར་གྱུར་པས་སོ། །ཡང་ན་ཁྱིམ་གྱི་གནས་ནས་མངོན་པར་བྱུང་བ་དང། ཡུལ་སྤངས་པ་དང། ཁྱིམ་བཏང་པ་དང། ཆུང་མ་ལས་གྲོལ་བ་དང། བསླབ་པ་ཡང་དག་པར་བླངས་པ་དང། སྡོམ་པ་ལ་གནས་པ་དང། ཚངས་པར་སྤྱོད་པ་དང་
བཅོམ་ལྡན་འདས་ཀྱི་སྲས་ཉིད་དུ་ཁས་བླངས་པར་གྱུར་བས་སོ། །བུད་མེད་ཀྱི་ཡུལ་ལ་ཞེས་བྱ་བ་ནི་བུད་མེད་ཀྱི་ལུས་ལའོ་ཞེས་འདུལ་བ་བྱེ་བྲག་ཏུ་བཤད་པ་ལས་གསུངས་སོ། །མ་ཡིན་ནོ་ཞེས་བྱ་བ་ནི་མི་བླའི་ཞེས་བྱ་བའི་ཐ་ཚིག་གོ། །གལ་ཏེ་གང་གི་ཚེ་སྦྲུལ་ནག་པོ་དུག་མྱུར་དུ་ཁྱབ་པ་ལ་སོགས་
པ་དང་ལྡན་པ་ནི་སྲོག་དང་བྲལ་བར་བྱེད་ལ། བུད་མེད་ཀྱི་ཡུལ་གྱིས་ནི་སྲོག་དང་བྲལ་བར་ལྟ་ག་ལ་བྱེད་ཀྱི་ཡིད་བདེ་བར་ཡང་སྐྱེད་པར་བྱེད་པ་ཡིན་ན། །བཅོམ་ལྡན་འདས་ཀྱིས་ཅིའི་ཕྱིར་དཔེ་དེ་ལྟར་དང་པོ་རྩོམ་པ་མཛད་ཅེ་ན། བུད་མེད་ཀྱི་ཡུལ་གྱིས་ཀྱང་ཚེ་རབས་སྟོང་ཕྲག་དུ་མར་སྲོག་དང་བྲལ་བར་བྱེད་པའི་