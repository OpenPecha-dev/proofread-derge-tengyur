༄༅། །པའི་ཉོན་མོངས་པ་དག་གོ། །སྲིད་པའི་ཟག་པ་ཞེས་བྱ་བ་ནི་གཟུགས་ན་སྤྱོད་པའི་ཉོན་མོངས་པ་དག་གོ། །མ་རིག་པའི་ཟག་པ་ཞེས་བྱ་བ་ནི་ཁམས་གསུམ་གྱི་མི་ཤེས་པའོ། །འདོད་ཆགས་དང་བྲལ་བ་ཞེས་བྱ་བ་ནི་ཉོན་མོངས་པ་ལ་དམིགས་པའི་ཉོན་མོངས་པ་སྤངས་པའི་ཕྱིར་རོ། །རྣམ་
པར་གྲོལ་ཞིང་ཞེས་བྱ་བ་ནི་འདོད་པའི་ཁམས་ལའོ། །མཐར་ཐུག་པ་ཉིད་མ་ཐོབ་ཅེས་བྱ་བ་ལ། འདིར་མི་སློབ་པ་ཉིད་ནི་མཐར་ཐུག་པའོ། །འཇིག་རྟེན་འདིར་ཞེས་བྱ་བ་ནི་འདོད་པའི་ཁམས་སོ། །འོང་བར་འགྱུར་བ་ཞེས་བྱ་བ་ནི་སྐྱེ་བར་འགྱུར་བའོ། །གཉིས་སུ་འབྱེད་པ་ཞེས་བྱ་བ་ནི་ཉོན་མོངས་
པ་དང་ཉོན་མོངས་པ་མ་ཡིན་པ་གཉིས་སུའོ། །ཕྱིར་མི་འོང་བ་ཉིད་དུ་ལུང་བསྟན་པའོ་ཞེས་བྱ་བ་ནི་ཕྱིར་མི་འོང་བའི་འབྲས་བུ་ཐོབ་པའོ། །རྣམ་པར་གྲོལ་ཞིང་ཞེས་བྱ་བ་ནི་ཁམས་གསུམ་པ་ལས་སོ། །མཐར་ཐུག་པ་ཉིད་ཐོབ་ཅེས་བྱ་བ་ནི་མི་སློབ་པ་ཉིད་ཐོབ་པའོ། །ལམ་གདགས་སུ་མེད་དེ་ཞེས་བྱ་བ་
ནི་སྐྱེ་བ་གཞན་གཞག་ཏུ་མེད་པ་སྟེ། ཉོན་མོངས་པ་དང་ལས་ཀྱི་རྒྱུ་འགའ་ཡང་མེད་པའི་ཕྱིར་རོ། །མཆོག་ཉིད་དུ་ལུང་བསྟན་ཏོ་ཞེས་བྱ་བ་ནི་དམ་པ་ཉིད་དུ་སྟེ་མི་སློབ་པ་ཉིད་དུའོ་ཞེས་བྱ་བའི་ཐ་ཚིག་གོ། །རེ་ཞིག་འདུལ་བའི་ཉན་ཐོས་རྣམས་ཀྱི་བསླབ་པའི་གཞི་འཆའ་བར་ནི་མཛད་དོ་ཞེས་བྱ་བ་
ནི་འདུལ་བའི་དོན་ཉིད་དང་རྗེས་སུ་མཐུན་པའི་ཕྱིར་འདུལ་བས་དུས་ལས་ཡོལ་བར་གྱུར་ན་མི་རུང་ངོ་སྙམ་དུ་དགོངས་པའི་ཕྱིར་རོ། །བསྐོ་བར་མི་བྱ་བའོ་ཞེས་བྱ་བ་ནི་དགེ་སློང་མའི་སྟོན་པར་རོ། །འབྲེལ་པར་བྱས་པས་ཞེས་བྱ་བ་ནི་གཞན་དུ་འགྲོ་བར་བྱས་ནས་སོ། །གསོ་སྦྱོང་བཅོ་ལྔ་པ་ཞེས་བྱ་བ་ནི་
གསོ་སྦྱོང་བཅོ་ལྔ་པ་ཉིད་ལ་གདམས་ངག་ཚོལ་བར་ངེས་པའི་ཕྱིར་དང། དེའི་ཚེ་དགེ་འདུན་ཐམས་ཅད་འདུས་པའི་ཕྱིར་རོ། །དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ན་ཞེས་བྱ་བ་ནི་དགེ་སློང་མ་ལ་བསྟན་པ་ནི་དགེ་འདུན་མཐུན་པའི་བྱ་བ་ཡིན་པའི་ཕྱིར་རོ། །མ་དུལ་བ་ཞེས་བྱ་བ་ནི་ལུས་དང་ངག་
དང་གཉིས་ཀྱིས་ཉེ་བར་མ་ཞི་བའོ། །མ་ཞི་བ་ཞེས་བྱ་བ་ནི་ཡིད་ཀྱིས་སོ། །འདམ་ལས་མ་རྒལ་བ་ཞེས་བྱ་བ་ནི་འདོད་པའི་འདམ་ལས་སོ། །ཡོངས་སུ་མྱ་ངན་ལས་མ་འདས་པ་ཞེས་བྱ་བ་ནི་ཉོན་མོངས་པ་མ་ཞི་བའོ། །རྒྱ་ཆེར་ཐོན་པ་ཞེས་བྱ་བ་ནི་སོ་སོར་ཐར་པའི་མདོ་གདོན་པ་ལྔ་པོ་གླེང་གཞི་གདོན་