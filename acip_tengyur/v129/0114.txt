།རིགས་གཉི་ག་ལ་ཞེས་བྱ་བ་ནི་ཕའི་རིགས་དང་གྱོས་པོའི་རིགས་ལའོ། །མི་སྙན་པ་འབྱུང་བར་བྱའོ་ཞེས་བྱ་བ་ནི་སྐྱེས་པ་གཞན་དག་ལ་འགྲོ་བར་བྱའོ་སྙམ་དུ་བསམས་པའོ། །དུས་ལ་བབ་པ་ཡིན་ནོ་ཞེས་བྱ་བ་ནི་དེ་ལྟར་བྱའོ་ཞེས་བྱ་བའོ། །གཡེན་སྤྱོ་བ་
ཞེས་བྱ་བ་ནི་འཁྲུག་པའོ། །བྱིས་པ་ནས་བསྐྱེད་པ་ཞེས་བྱ་བ་ནི་བྱིས་པ་ཚུན་ཆད་ནས་གསོས་ཞེས་བྱ་བའི་ཐ་ཚིག་གོ། །དང་དུ་བླངས་པས་ཁས་བླངས་སོ་ཞེས་བྱ་བ་ནི་མི་སྤང་པས་ཁས་བླངས་པ་ཡིན་གྱི་ཚིག་གིས་ནི་མ་ཡིན་ནོ་ཞེས་བྱ་བའི་ཐ་ཚིག་གོ། །མངལ་ན་གནས་པའི་མཚན་མ་དག་ཅེས་བྱ་
བ་ནི་སྦྲུམ་མའི་རྟགས་དག་སྟེ། ནུ་མ་སྔོ་བ་ལ་སོགས་པའོ། །ན་ཟླ་དག་ཅེས་བྱ་བ་ནི་ན་མཉམ་པའི་གྲོགས་པོ་དག་གོ། །གྲོགས་མོ་ཞེས་བྱ་བ་ནི་མཛའ་བཤེས་མོའོ། །སེམས་ཅན་དང་ལྡན་པར་གྱུར་ཞེས་བྱ་བ་ནི་མངལ་ན་གནས་པ་དང་ལྡན་པར་གྱུར་པའོ། །སྤྲིན་བཞིན་དུ་ཞེས་བྱ་བ་
ནི་ཆར་པ་འདོད་པ་རྣམས་དེ་འདོད་པའི་ཕྱིར་རོ། །ཐ་ཆད་ཅེས་བྱ་བ་ནི་ཆེས་ལྷག་པར་སྨད་པ་ཞེས་བྱ་བའི་ཐ་ཚིག་གོ། །ལོངས་སྤྱོད་དག་ནི་འགྱུར་བ་ཡིན་གྱི་ཞེས་བྱ་བ་ནི་ནོར་དག་གཡོ་བ་ཡིན་པའོ། །ལམ་ལམ་པོར་བྱས་ཞེས་བྱ་བ་ནི་གསལ་བར་བྱས་པའོ། །དུམ་བུ་དུམ་བུར་ཞེས་བྱ་བ་ནི་
དུམ་བུ་དུམ་བུ་སྟེ་བྱ་བའི་བྱེ་བྲག་ཡིན་ནོ། །གྲགས་ཞེས་བྱ་བ་ནི་ཁྱབ་པའོ། །སྤྱོད་ལམ་སྤྱད་ཅེས་བྱ་བ་ནི་འགྲོ་བ་དང་འོང་བ་བཅད་པའོ། །མི་བདེ་བ་ཞེས་བྱ་བ་ནི་མི་དགའ་འམ་ཞེས་བྱ་བའི་ཐ་ཚིག་གོ། །རྐུན་མ་དག་ཅེས་བྱ་བ་ནི་ཆོམ་རྐུན་པ་དག་གོ། །བཀག་བཞིན་དུ་ཞེས་བྱ་བ་ནི་ཕྱིར་བཟློག་
བཞིན་དུའོ། །མཛའ་བཤེས་དང་དགྲ་བོ་དང་བར་མ་ཞེས་བྱ་བ་ནི་སྐྱེ་བོ་དེ་ཉིད་ལན་འགའ་མཛའ་བཤེས་སུ་འགྱུར་ལན་འགའ་དགྲ་པོར་འགྱུར་ལན་འགའ་ཐ་མལ་བར་འགྱུར་རོ་ཞེས་གསུངས་པའི་ཕྱིར་རོ། །སྔ་དྲོ་རྨ་བ་བྲིས་ཏེ་ཞེས་བྱ་བ་ནི་སྤྲིན་ཡིག་གི་ནང་དུའོ། །བག་ཚབས་ཡིད་མི་བདེ་ཞིང་
ཞེས་བྱ་བ་ནི་འཇིགས་པའི་བག་ཚབས་ཡིད་མི་བདེ་ཞིང་ངོ། །ཐོས་པ་བརྒྱུད་པས་ཞེས་བྱ་བ་ནི་མི་དག་ལས་གཏམ་གཅིག་ནས་གཅིག་ཏུ་ཐོས་པས་སོ། །གདམས་ངག་ཅེས་བྱ་བ་ནི་བསམ་གཏན་གྱི་ལུང་ངོ། །བསིལ་བའི་ཚལ་གྱི་དུར་ཁྲོད་ཅེས་བྱ་བ་ནི་སྔོན་ས་ཕྱོགས་དེ་མཆོག་ཏུ་བསིལ་བས་