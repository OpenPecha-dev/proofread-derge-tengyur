།སྔར་གྱི་འཆག་ཏུ་འཇུག་ན་ཞེས་བྱ་བ་སྨོས་པའི་གནས་སུ་འདིར་རྨེལ་དུ་འཇུག་ན་ཞེས་སྨོས་པར་བྱའོ། །བལ་རྨེལ་དུ་འཇུག་པའི་སྤང་བ་སྟེ་བཅུ་བདུན་པའི་ཚིག་རྣམ་པར་བཤད་པར་རྫོགས་སོ།། །།གྲོང་དཔོན་
ཞེས་བྱ་བ་ནི་གྲོང་གི་དཔོན་པོའོ། །སྔོན་གྱི་གདུགས་རྣམས་ཀྱིས་ཞེས་བྱ་བ་ནི་དེང་གི་ཉི་མ་ཉིད་སེལ་བར་བྱེད་དོ། །ཆེས་སྔ་བ་ཞིག་ན་ཞེས་བྱ་བ་ནི་འདས་མ་ཐག་པའི་ཉི་མ་སེལ་བར་བྱེད་དོ། །མངོན་མཚན་ཅན་ཞེས་བྱ་བ་ནི་རྫས་གྲགས་པའོ། །རུང་ཞེས་བྱ་བ་ནི་རིགས་པའོ། །གསེར་ཞེས་
བྱ་བ་ནི་དངུལ་དང་དེ་གཉིས་ཀའི་རྫས་མཚན་མས་བཏབ་པ་དག་གིས་བསྡུས་པའོ། །བདག་གིར་བྱེད་ཅེས་བྱ་བ་ནི་བདག་གི་བ་ཉིད་དུ་འཛིན་པར་བྱེད་པའོ། །བརྡ་སྤྲོད་པའོ་ཞེས་བྱ་བ་ནི་སྨྲ་བའོ། །སྐུར་བ་འདེབས་པར་མི་བགྱིད་ཅིང་ཞེས་བྱ་བ་ནི་སླར་སྐུར་བ་འདེབས་པར་མི་བགྱིད་ཅིང་ངོ། །
ཧ་ཅང་ཐལ་བར་མི་བགྱིད་པ་ཞེས་བྱ་བ་ནི་བཅོམ་ལྡན་འདས་ལ་ཡང་དག་པ་མ་ཡིན་པར་སྒྲོ་འདོགས་པས་ཧ་ཅང་ཐལ་བར་ཡང་མི་བགྱིད་དོ། །གསུངས་པའི་རྗེས་སུ་སྨྲ་བ་ཞེས་བྱ་བ་ནི་བཅོམ་ལྡན་འདས་ཀྱིས་གསུངས་པ་ཁོ་ནའི་རྗེས་སུ་སྨྲ་བའོ། །ཆོས་སྨྲ་བ་ཞེས་བྱ་བ་ནི་བཅོམ་ལྡན་འདས་
ཀྱིས་མངོན་སུམ་དུ་མ་གསུངས་ཀྱང་དོན་གྱིས་གོ་བ་ཉིད་ཀྱིས་ཆོས་སྨྲ་བའོ། །ཆོས་ཀྱི་རྗེས་སུ་མཐུན་པའི་ཆོས་བརྡ་སྤྲོད་པར་བགྱིད་པ་ཞེས་བྱ་བ་ནི་ལམ་གྱི་ཆོས་ཀྱི་རྗེས་སུ་མཐུན་པའི་ཆོས་སྟོན་པར་བགྱིད་པའོ། །གཞན་ལས་ཞེས་བྱ་བ་ནི་ཕྱིར་རྒོལ་བ་ལས་སོ། །ཆོས་དང་མཐུན་པས་ཞེས་བྱ་
བ་ནི་རིགས་པ་ཡང་དག་པས་སོ། །སྨད་པའི་གནས་ལྟ་བུའི་ཆོས་ཞེས་བྱ་བ་ནི་སྨད་ཅིང་ཕམ་པར་འགྱུར་བའི་ཆོས་ཞེས་བྱ་བའི་ཐ་ཚིག་གོ། །མི་འཆི་བ་ལགས་སམ་ཞེས་བྱ་བ་ནི་མི་འབྱུང་བ་ཡིན་ནམ་ཞེས་བྱ་བའོ། །དགེ་སྦྱོང་གི་ཆོས་མ་ཡིན་པ་ཞེས་བྱ་བ་ནི་ཁྱིམ་པའི་ཡོ་བྱད་དུ་རུང་བའི་རབ་ཏུ་བྱུང་
བའི་ཆོས་མ་ཡིན་པའི་ཕྱིར་རོ། །ཤཱཀྱའི་སྲས་ཀྱི་ཆོས་མ་ཡིན་པ་ཞེས་བྱ་བ་ནི་བཅོམ་ལྡན་འདས་ཀྱིས་བཀག་པའི་ཕྱིར་རོ། །ལན་གཉིས་ལན་གསུམ་གྱི་བར་དུ་བརྗོད་པར་བྱ་སྟེ་ཞེས་བྱ་བ་ནི་རྒལ་བ་ལས་ཐ་བརྡ་བར་བྱ་བའི་ཕྱིར་མ་ཡིན་གྱི་དོན་ཡང་དག་པ་དེ་ཉིད་བསྟན་པའི་ཕྱིར་ཞེས་བྱ་བའི་ཐ་ཚིག་གོ།།