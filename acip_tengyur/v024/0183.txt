༄༅། །ཟུར་དུ་དབང་པོ་སྟེ། །སེར་པོ་ཨི་ལས་ཡང་དག་བྱུང། །གཡས་བཀུག་སྙིང་གར་རྡོ་རྗེ་སྟེ། །གཡོན་བཀུག་འཁྱུད་ཅིང་རོལ་པར་བྱེད། །བདེ་བྱེད་མ་ནི་བདག་པོར་མཚུངས། །དབང་པོའི་གཡས་སུ་དགོད་པར་བྱ། །དེ་ཡི་གཡོན་དུ་རཾ་ལས་བྱུང། །རྩོམ་པ་
མོ་ནི་སྔོ་བསངས་མ། །སྐྲ་ནི་མནྡ་ར་བ་འཕྱང། །ལག་པ་ན་ནི་མེ་ལོང་ཐོགས། །ཀུཾ་ཡིག་ས་བོན་ལས་སྐྱེས་པ། །མེ་ཡི་ཟུར་དུ་ལུས་ངན་ཏེ། །སེར་པོ་འཁྲིལ་ཞིང་ལྗོན་ཤིང་གསལ། །གཡས་ན་བི་ཛ་བཱུརའོ། །ལུས་ངན་གྱི་ནི་གཡས་ངོས་སུ། །བཾ་སྐྱེས་ནོར་གྱི་བློ་གྲོས་སེར། །གཡོན་པས་འབྲས་
ཀྱི་སྙེ་མ་སྟེ། །གཡས་པ་ཡིས་ནི་མི་འཇིགས་སྦྱིན། །ལུས་ངན་གྱི་ནི་གཡོན་ངོས་སུ། །འཕྲོག་མ་ལྗང་གུའི་མདོག་ཅན་ཏེ། །ཧཾ་ཡིག་ས་བོན་ལས་སྐྱེས་མ། །མཆོག་སྦྱིན་མྱ་ངན་མེད་པ་འཛིན། །བདེན་བྲལ་འབྱུང་པོའི་རྒྱལ་པོ་ནི། །ས་བོན་ཁཾ་ལས་ཡང་དག་བྱུང། །གཡོན་པས་གི་ཝང་
སྡིགས་མཛུབ་སྟེ། །གཡས་པ་ཡིས་ནི་དབྱུག་པ་འཛིན། །ཟླ་ཕྱེད་དང་ནི་ཐོད་པས་མཚན། །སྤྱན་གསུམ་གྱིས་ནི་རྣམ་པར་སྤྲས། །རུས་པའི་རྒྱན་གྱིས་བརྒྱན་པ་སྟེ། །ཁྲོ་བོ་ཡི་ནི་ཚོགས་དང་ལྡན། །འབྱུང་པོའི་གཡས་ཀྱི་ངོས་སུ་ནི། །ལཾ་སྐྱེས་ལཾ་ཀའི་དབང་ཕྱུག་དགོད། །ཁ་དོག་སྔོ་བསངས་
འབར་བ་ཆེ། །ཐོད་པའི་ཅོད་པན་གྱེན་དུབ་རྩེགས། །ལག་པ་གཡས་ན་རྩེ་གསུམ་སྟེ། །གཡོན་པ་ན་ནི་ཐོད་ཁྲག་གོ། །ཁྲོས་པའི་གཟུགས་ཅན་འཇིགས་པ་ཆེ། །སྟག་གི་པགས་པའི་ཤམ་ཐབས་ཅན། །འབྱུང་པོ་ཡི་ནི་གཡོན་ངོས་སུ། །རཾ་སྐྱེས་ཁྲག་ལ་དགའ་བ་དགོད། །ཁ་དོག་དམར་པོ་
འབར་བ་ཆེ། །མཚན་མ་ལང་ཀའི་དབང་ཕྱུག་མཚུངས། །རླུང་དུ་ཀླུ་ཡི་རྒྱལ་པོ་སྟེ། །མགོ་བོ་བརྒྱ་ཡིས་རྣམ་པར་བརྒྱན། །ཁ་དོག་དཀར་པོ་འབར་བ་ཆེ། །བཧུར་བཧུའི་ས་བོན་ལས་སྤྲུལ་ཞིང། །ལག་པ་གཡས་པ་མཆོག་སྦྱིན་ཏེ། །གཡོན་པས་དེ་བཞིན་ཞགས་པ་འཛིན། །མཚན་ཉིད་ཐམས་ཅད་
ཡང་དག་རྫོགས། །རིན་པོ་ཆེ་ཡི་ཐོད་ཀྱིས་བརྒྱན། །དེ་ཡི་གཡས་ཀྱི་ངོས་སུ་ནི། །དཔལ་ལྡན་ལོངས་སྤྱོད་ལྡན་མ་ནི། །དམར་མོས་ས་བོན་བྷཾ་ལས་བྱུང། །གཡས་པ་ན་ནི་རྔ་ཡབ་སྟེ། །གཡོན་བཀུག་འཁྱུད་ཅིང་རོལ་པར་བྱེད། །འོ་མ་འཛིན་ལ་ངེས་པར་བལྟ། །གདེངས་ཀ་གསུམ་གྱིས་རྣམ་པར་བརྒྱན། །