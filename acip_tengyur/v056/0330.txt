གང་འདི་དོན་ཉུང་བ་དང། བྱ་བ་ཉུང་བ་དང། སྨྲ་བ་ཉུང་བ་དང། ཡོ་བྱད་ཉུང་བ་དང། ནམ་གྱི་ཆ་སྟོད་དང་ནམ་གྱི་ཆ་སྨད་ལ་མི་ཉལ་ཞིང་རྣལ་འབྱོར་ལ་བརྩོན་པ་དང། ཐོས་པའི་དོན་ལ་རྟོགས་པ་དང། ཡང་དང་ཡང་ཚོལ་བ་དང། སེམས་ལ་རྙོག་པ་མེད་པ་དང། སྒྲིབ་
པ་རྣམས་རྣམ་པར་སེལ་བ་དང། ལྟུང་བ་རྣམས་ལ་བྱུང་བ་ཤེས་པ་དང། འགྱོད་པ་མེད་པ་དང། ཀུན་ནས་ལྟུང་བ་མེད་པ་དང། སྒྲུབ་པ་ལ་སྙིང་པོར་བྱེད་པ་དང། ཆོས་ལ་གཞོལ་བ་དང། ཆོས་ལ་འབབ་པ་དང། རྟུལ་བ་དང་ལྡན་པ་དང། ཡེ་ཤེས་ཚོལ་བ་ལ་མགོ་དང་གོས་ལ་མེ་འབར་བ་ལྟ་བུ་
དང༑ དེ་ལ་མ་ཆགས་པར་གནས་པ་དང། ཚུལ་ཁྲིམས་ལ་མི་ལྷོད་པ་དང། བརྩོན་པ་མི་གཏོང་བ་དང། ཁྱད་པར་དུ་འགྲོ་བ་དང། འདི་འཛིན་ལ་མི་དགའ་བ་དང། གཅིག་པུར་དགའ་བ་དང། དགོན་པ་ལ་མངོན་དུ་ཕྱོགས་ཤིང་ཡིད་ལ་བྱེད་པ་དང། འཕགས་པའི་རིགས་ཆོག་ཤེས་པ་དང་
སྦྱངས་པའི་ཡོན་ཏན་དག་ལས་མི་གཡོ་བ་དང། ཆོས་ཀྱི་ཀུན་དགའ་ལ་དགའ་ཞིང་མོས་པ་དང། འཇིག་རྟེན་པའི་སྔགས་དྲན་པར་འཛིན་པ་དང། འཇིག་རྟེན་ལས་འདས་པའི་ཆོས་ཚོལ་བ་དང། བརྗོད་པ་མེད་པ་དང། དོན་རྟོགས་པའི་རྗེ་སུ་འགྲོ་བ་དང། བློ་གྲོས་ཀྱི་ལམ་དང་མཐུན་པ་
དང༑ བརྟན་པས་སྔོམ་པ་དང། རྐྱེན་རྣམས་ཀྱི་ཡེ་ཤེས་ཀྱི་རྗེས་སུ་འགྲོ་བ་དང། ངོ་ཚ་ཤེས་པ་དང། ཁྲེལ་ཡོད་པས་བརྒྱན་པ་དང། ཡེ་ཤེས་ཀྱི་རྗེས་སུ་འགྲོ་བ་ལྷུར་ལེན་པ་དང། མི་ཤེས་པ་སེལ་བ་དང། མ་རིག་པ་དང། གཏི་མུག་གི་མུན་པ་དང། རབ་རིབ་ཀྱི་ལིང་ཏོག་གིས་ཆོད་པ་
བསལ་བ་དང། ཤེས་རབ་ཀྱི་མིག་རྣམ་པར་དག་པ་དང། བློ་ཤིན་ཏུ་རྣམ་པར་དག་པ་དང། བློ་རྒྱ་ཆེ་བ་དང། བློ་མ་ཞུམ་པ་དང། བློ་མ་གྱེས་པ་དང། མངོན་སུམ་དུ་ཤེས་པ་དང། ཡོན་ཏན་གཞན་ལ་རག་མ་ལུས་པ་དང། བདག་གི་ཡོན་ཏན་མི་བསྙེམས་པ་དང། གཞན་གྱི་ཡོན་ཏན་
ཡོངས་སུ་བརྗོད་པ་དང། ལེགས་པར་བྱ་བའི་ལས་བྱེད་པ་དང་ལས་ཀྱི་རྣམ་པར་སྨིན་པ་དང་འགལ་བར་མི་བྱེད་པ་དང། ལས་ཡོངས་སུ་དག་པའི་ཡེ་ཤེས་ཏེ། བཙུན་པ་ཤར་དྭ་ཏིའི་ནི་བྱང་ཆུབ་སེམས་དཔའ་རྣམས་ཀྱི་ཡེ་ཤེས་ཀྱི་ཚོགས་མི་ཟད་པ་ཞེས་བྱའོ། །གཞན་