ལུས་ཞེས་བྱ་བ་དང། ལོངས་སྤྱོད་ཅེས་བྱ་བ་དང། གནས་ཞེས་བྱ་བ་དང། རོ་ཞེས་བྱ་བ་དང། སྐྱེ་མཆེད་ཅེས་བྱ་བ་ནི་གློ་བུར་གྱི་ཐ་སྙད་དུ་བཏགས་པའོ། །ལུས་འདི་ནི་སྙིང་པོ་མེད་པ་སྟེ། ཕ་མའི་ཁུ་བ་དང་ཁྲག་ལས་བྱུང་བ། རུལ་པ། རང་བཞིན་གྱིས་དྲི་མི་ཞིམ་པ། འདོད་
ཆགས་དང། ཞེ་སྡང་དང། ཞེ་སྡང་དང། གཏི་མུག་དང། འཇིགས་པ་དང། སྒྱིད་ལུག་པའི་རྐུན་པོས་དཀྲུགས་པ། རྟག་ཏུ་འཇིག་པ་དང། འདྲུལ་བ། འདྲལ་བ། རྣམ་པར་འཐོར་བ། རྣམ་པར་འཇོམས་པའི་ཆོས་ཅན། ནད་ཐ་དད་པ་བརྒྱ་སྟོང་གི་ཚང་ངོ་སྙམ་དུ་ལུས་ལ་དྲན་པ་ཉེ་བར་འཇོག་གོ། །
གཞན་ཡང་རིགས་ཀྱི་བུ་བྱང་ཆུབ་སེམས་དཔའ་ནི་འདི་ལྟར་ལུས་འདི་ནི་རྐང་པ་དང། རྐང་སོར་དང། བྱིན་པ་དང། བྲལ་དང། དཀུ་དོ་དང། ལྟོ་བ་དང། ལྟེ་བ་དང། སྒལ་ཚིགས་དང། སྙིང་དང། རྩིབ་ལོགས་དང། རྩིབ་མ་དང། ལག་པའི་ཐལ་མོ་དང། དཔུང་པ་དང། ཐལ་གོང་དང། མགྲིན་པ་དང་
འགྲམ་པ་དང། དཔྲལ་བ་དང། མགོའི་ཐོད་པ་འདུས་པ་ཙམ་སྟེ། ལུས་འབྱུང་བའི་བྱེད་པས་བསགས་པ་ཉོན་མོངས་པ་དང། ཉེ་བའི་ཉོན་མོངས་པ་དང། ཀུན་དུ་རྟོག་པ་དང། རྣམ་པར་རྟོག་པ་ཐ་དད་པ་བརྒྱ་སྟོང་གི་གནས་སོ། །འདི་ནི་རྫས་མང་པོ་འདུས་པ་འདི་ལྟ་སྟེ། སྐྲ་དང། སྤུ་དང། སེན་མོ་
དང། སོ་དང། རུས་པ་དང། པགས་པ་དང། ཤ་དང། ལུས་དང། རྒྱུས་པ་དང། ཚིལ་དང། ཞག་དང། ཆུ་སེར་དང། མཆེར་པ་དང། གཅིན་དང། ཕྱི་ས་དང། ཕོ་བ་དང། ལོང་ཀ་དང། ཁྲག་དང། ངར་སྣབས་དང། མཁྲིས་པ་དང། རྣག་དང། མཆིལ་མ་དང། ཀླད་པ་དང། ཀླད་རྒྱས་
རྣམས་ཏེ། དེ་ལྟར་རྫས་མང་པོ་འདུས་པ་ཡིན་ན་དེ་ལ་ལུས་ཞེས་ཇི་སྐད་དུ་བྱ་སྙམ་དུ་ལུས་ལ་དྲན་པ་ཉེ་བར་འཇོག་གོ། །དེ་སོ་སོར་རྟོག་པ་ན་འདི་སྙམ་དུ་སེམས་ཏེ། ལུས་འདི་ནི་ནམ་མཁའ་དང་མཚུངས་སོ་སྙམ་ནས་དེ་ལུས་ལ་ནམ་མཁའ་ལྟར་དྲན་པ་ཉེ་བར་འཇོག་གོ། །དེ་ཐམས་ཅད་ནམ་མཁའ་
ལྟར་མཐོང་ངོ། །དེ་ལུས་ཡོངས་སུ་ཤེས་པར་བྱ་བ་ལུས་གང་དུ་ཡང་དྲན་པ་མི་འཇུག་གོ། །མི་ལྡོག་གོ། །མི་འཇུག་མི་ལྡོག་པས་དྲན་པ་ལ་གནས་པ་ཞེས་བྱའོ། །དེ་ལྟར་དྲན་པ་ལ་གནས་པས་ནི་ལུས་ཇི་ལྟ་བ་དེ་ལྟར་བྱང་ཆུབ་ཀྱང་དེ་བཞིན་དུ་ཤེས་ཏེ་འདི་ལ་ཐོགས་པར་བྱ་བ་མེད་དོ། །དེ་ཅིའི་ཕྱིར་