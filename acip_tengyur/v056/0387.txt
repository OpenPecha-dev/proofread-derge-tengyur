༄༅། །དམ་པར་ཤེས་པ་སྟེ། ཆོས་ཤེས་པ་དང། སོ་སོར་རྟོག་པ་ཤེས་པ་དང། རྗེས་སུ་འགྲོ་བ་ཤེས་པ་དང། རྒྱུ་ཤེས་པ་དང། རྐྱེན་ཤེས་པ་དང། གཉིས་སུ་མེད་པར་ཤེས་པ་དང། ཚོགས་པར་ཤེས་པ་དང། ཐ་མར་མི་འགྲོ་བ་
ཤེས་པ་དང། བར་ན་མི་འདུག་པ་ཤེས་པ་དང། རྐྱེན་ལ་འཇུག་པ་ཤེས་པ་དང། ཆོས་ཀྱི་དབྱིངས་དབྱེར་མེད་པ་ཤེས་པ་དང། དེ་བཞིན་ཉིད་ཀྱི་རྗེས་སུ་འཇུག་པ་ཤེས་པ་དང། ཡང་དག་པའི་མཐའ་ལ་གནས་པ་ཤེས་པ་དང། སྟོང་པ་ཉིད་རྟོགས་
པའི་ཤེས་པ་དང། དེ་བཞིན་དུ་མཚན་མ་མེད་པ་དང། སྨོན་པ་མེད་པ་དང། མངོན་པར་འདུ་མི་བྱེད་པ་དང། ཚུལ་གཅིག་པ་དང། བདག་མེད་པ་དང། སེམས་ཅན་མེད་པ་དང། སྲོག་མེད་པ་དང། གང་ཟག་མེད་པ་དོན་དམ་པར་ཤེས་པ་
ནས་ཐེག་པ་ཆེན་པོ་ལ་དགེ་བའི་རྩ་བ་དང་ཚོགས་ཐམས་ཅད་སྤེལ་བར་ཤེས་པ་འདི་ནི་དོན་སོ་སོ་ཡང་དག་པར་རིག་པ་ཞེས་བྱའོ། །དོན་སོ་སོ་ཡང་དག་པར་རིག་པ་ནི་དོན་སོ་སོ་ཡང་དག་པར་རིག་པ་གང་གིས་ཆོས་ཐམས་ཅད་དོན་ལ་རྟོན་པས་རྟོན་པའོ། །དེ་ཅིའི་
ཕྱིར་ཞེ་ན། ཆོས་ཐམས་ཅད་ནི་མ་ལུས་པར་སྟོང་སྟེ། གང་སྟོང་པ་དེ་ནི་དོན་ནོ། །དེ་བཞིན་དུ་མཚན་མ་མེད་པ་དང། སྨོན་པ་མེད་པ་དང། མངོན་པར་འདུ་མི་བྱེད་པ་དང། མི་སྐྱེ་བ་དང། མ་བྱུང་བ་དང། དངོས་པོ་མེད་པ་དང། དབེན་པ་དང། བདག་མེད་པ་དང། སེམས་ཅན་མེད་
པ་དང། སྲོག་དང་གང་ཟག་མེད་པའི་དོན་དེ་ནི་དོན་ཏེ། ཞེས་བྱ་བ་ནས། དོན་སོ་སོ་ཡང་དག་པར་རིག་པ་དེ་ནི་དོན་ཐམས་ཅད་བསྟན་པ་ལ་མི་ཟད་པ་ཡིན་ཏེ། དེ་ལྟ་བུའི་མི་ཟད་པར་བསྟན་པའི་ཚིག་རྣམས་ལ་དབང་ཕྱུག་ཏུ་གྱུར་པས་ན་ཚིག་རྗེའོ། །དེ་ལ་ཆོས་སོ་སོ་ཡང་
དག་པར་རིག་པ་ནི་གང་ཆོས་ཐམས་ཅད་ལ་རྗེས་སུ་འཇུག་པ་ཤེས་པ་ནས་ཇི་སྲིད་དུ་སེམས་ཅན་གྱི་སྤྱོད་པ་བརྒྱད་ཁྲི་བཞི་སྟོང་པོ་དེ་དག་གི་སེམས་ཀྱི་འཇུག་པ་དང། འབབ་པ་ཤེས་པ་དང། སོ་སོ་ཅི་རིགས་པར་ཆོས་སྟོན་པར་ཤེས་པ་དང་འདུས་པ་ལས་