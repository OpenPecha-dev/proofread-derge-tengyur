༄༅། །བཞོན་པའི་དངོས་པོ་རྣམ་པ་སྣ་ཚོགས་དག་ཀྱང་ལན་འགའ་ནི་ལེགས་པར་མཛེས་པར་བྱས་པ་དང། ལེགས་པར་བརྒྱན་པ་དང། སར་བ་དག་ཏུ་སྣང་ལ། ལན་འགའ་ནི་མཛེས་པ་མེད་པ་དང། རྒྱན་མེད་པ་དང། རྙིངས་པ་དག་ཏུ་སྣང་བ་དང། དེ་
བཞིན་དུ་གོས་ཀྱི་དངོས་པོ་རྣམ་པ་སྣ་ཚོགས་དག་ཀྱང་ལན་འགའ་ནི་སར་པ་སར་པར་སྣང་ལ། ལན་འགའ་ནི་རྙིངས་པ་དང། དེངས་པར་སྣང་བ་དང། ལན་འགའ་ནི་གཙང་བར་སྣང་ལ། ལན་འགའ་ནི་དྲི་མ་ཅན་དུ་སྣང་བ་དང། དེ་བཞིན་དུ་རྒྱན་གྱི་དངོས་པོ་རྣམ་པ་སྣ་ཚོགས་དག་ཀྱང་
ལན་འགའ་ནི་ལེགས་པར་མཛེས་པར་སྣང་ལ། ལན་འགའ་ནི་མི་མཛེས་པར་སྣང་བ་དང། ལན་འགའ་ནི་བརླིང་པོར་སྣང་བ་དང། ལན་འགའ་ནི་ཆག་པ་དང། གྲུགས་པ་དང། ཡོངས་སུ་ཟད་པར་སྣང་བ་དང། དེ་བཞིན་དུ་བཞད་གད་དང། གླུ་བྲོ་དང། རོལ་མོའི་སྒྲའི་དངོས་པོའི་སིལ་སྙན་གྱི་
འབྱོར་བ་སྣ་ཚོགས་འདུས་པ་ལས་བྱུང་བ་དག་ཀྱང་ལན་འགའ་ནི་འབྱོར་པར་སྣང་ལ། ལན་འགའ་ནི་འཇིག་པར་སྣང་བ་དང། དེ་བཞིན་དུ་སྤོས་དང། མེ་ཏོག་ཕྲེང་བ་དང། བྱུག་པའི་དངོས་པོ་དག་ཀྱང་ལན་འགའ་ནི་གསར་པ་དང་དྲི་ཞིམ་པར་སྣང་ལ། ལན་འགའ་ནི་རྙིངས་པ་དང། དྲི་ང་བར་སྣང་
བ་དང། ལན་འགའ་ནི་ཧ་ཆང་དྲི་ཞིམ་པ་དང། དྲི་ང་བ་དང། བརླན་པ་དང། སྐམས་པ་མ་ཡིན་པར་སྣང་བ་དང། དེ་བཞིན་དུ་སྣོད་སྤྱད་ཀྱི་དངོས་པོ་རྣམས་ཀྱང་ལན་འགའ་ནི་བྱི་དོར་མ་བྱས་པར་སྣང་ལ། ལན་འགའ་ནི་བྱི་དོར་བྱས་པར་སྣང་བ་དང། ལན་འགའ་ནི་བརླིང་བང་སྣང་ལ། ལན་དགའ་
ནི་ཆག་པར་སྣང་བ་དང། དེ་བཞིན་དུ་སྣང་བ་དང། མུན་པའི་དངོས་པོ་ཡང་ལན་འགའ་འབྱུང་བ་དང། ལན་འགའ་འཇིག་པར་སྣང་བ་དང། དེ་བཞིན་དུ་ཕོ་མོས་དགའ་མགུར་སྤྱོད་པའི་དངོས་པོ་ཡང་མི་བརྟན་ཞིང་ལན་འགའ་འབྱུང་བ་དང། ལན་འགའ་འཇིག་པར་སྣང་བར་མཐོང་སྟེ་
མཐོང་ནས་ཀྱང་དེ་འདི་སྙམ་དུ་སེམས་ཏེ། འདི་ལྟར་ཕྱི་རོལ་གྱི་འདུ་བྱེད་ཡོངས་སུ་བཟུང་བའི་དངོས་པོ་དྲུག་དང། ལུས་ཀྱི་ཡོ་བྱད་བཅུ་བོ་དེ་དག་གི་འགྱུར་བ་དང། རྣམ་པར་འགྱུར་བ་འདི་ལྟ་བུ་དག་སྔ་ཕྱིར་མངོན་སུམ་ཁོ་ནར་སྣང་བ་ལས་ན། ཀྱེ་མ་འདུ་བྱེད་འདི་དག་ནི་མི་རྟག་པ་ཡིན་ནོ་སྙམ་