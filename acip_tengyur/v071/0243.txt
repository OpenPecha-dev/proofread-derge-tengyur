བྱང་ཆུབ་སེམས་དཔའ་ཚེ་བཅུ་དྲུག་གིས་དེ་བཞིན་གཤེགས་པའམ་རྡོ་རྗེ་འཆང་བའི་དངོས་གྲུབ་ཐོབ་པོ་ཞེས་པ་དང། དེ་ཡིས་སྐྱེ་བ་བདུན་ལ་ནི། །མ་བསྒྲུབས་པར་ནི་དངོས་གྲུབ་འཐོབ། །ཅེས་སོ། །ཡང་གཞན་ལས། སངས་རྒྱས་ཚེ་གཅིག་གིས་
འཐོབ་བོ། །ལ་སོགས་པ་གསུངས་པའོ། །བསམ་པ་བླ་ན་མེད་པ་ནི། །སྐུ་གསུང་ཐུགས་ལ་སྦྱོར་བ་སྟེ། །དེ་ཡང་སྐུ་ལ་སྦྱར་བས་ནི་ཡོན་ཏན་བཞི་བསྐྱེད་དེ། ཐ་མལ་པའི་སྤྲོས་པའི་བག་ཆགས་མྱུར་དུ་ལྡོག་པ་དང། ལས་ཀྱི་རྣམ་པར་སྨིན་པ་མྱུར་དུ་འདོད་པ་དང། བསོད་ནམས་ཀྱི་ཚོགས་ཆེན་པོ་
སྐྱེ་བ་དང། ཆོས་བདག་མེད་པ་ལ་རང་བཞིན་གྱིས་འཇུག་པའོ། །དེ་ཡང་ཇི་ལྟར་ཞེ་ན། ཐ་མལ་པའི་རྟོགས་པ་བཟློག་སྟེ་སངས་རྒྱས་ཀྱི་སྐུ་ལ་གནས་པས་ཐོག་མ་མེད་པའི་དུས་ཅན་གྱི་ལུས་དང་མིང་དང་རིགས་ལ་སོགས་པའི་རྟོག་པ་མྱུར་དུ་ལྡོག་པའོ། །ལྷའི་སྐུ་དེ་ནི་ཞི་གནས་དང་ལྷག་
མཐོང་དུ་འབྲེལ་པའི་ལམ་གྱི་མཆོག་ཡིན་ལ། ཏིང་ངེ་འཛིན་དེ་གཉིས་ཐོབ་ན་སྔོན་གྱི་ལས་ཀྱི་འབྲས་བུ་མྱུར་དུ་ལྡོག་པ་སྟེ། ཇི་སྐད་དུ་རྣམ་པར་སྣང་མཛད་མངོན་པར་བྱང་ཆུབ་པ་ལས། རྣམ་པར་སྨིན་པ་འདིར་སྨིན་པ། །ལས་རྣམས་ཀྱི་ནི་འབྲས་བུ་ཐོབ། །གང་གི་ཚེ་ན་གྲུབ་པ་ཐོབ། །
དེ་ཡི་ཚེ་ན་ལས་རྣམས་བཟློག་སེམས་ནི་རང་དངོས་མེད་ཕྱིར་དང། །འབྲས་བུ་རྒྱུ་རྣམས་སྤངས་པའི་ཕྱིར། །ལས་ཀྱི་སྐྱེ་བ་རྣམས་ལས་ཐར། །སྐྱེ་བ་ནམ་མཁའ་ལྟ་བུ་ཡིན། །ཞེས་གསུངས་སོ། །སངས་རྒྱས་རྗེས་སུ་དྲན་པ་དང། སངས་རྒྱས་ལ་ཤེས་ནས་དད་པར་འགྱུར་བ་དང་
ལོངས་སྤྱོད་རྣམས་རྟག་ཏུ་མངོན་པར་འགྱུར་བས་བསོད་ནམས་ཀྱི་ཚོགས་ཆེན་པོ་སྐྱེ་བའོ། །ལྷའི་སྐུ་བསྒོམ་པ་མངོན་དུ་གྱུར་པ་ན་ཆོས་ཐམས་ཅད་རང་གི་སེམས་སྣང་བ་ཙམ་དུ་ཤེས་པར་འགྱུར་བ་ལ། ཡང་སེམས་དེ་ཡང་མ་གྲུབ་པར་ཤེས་པ་འབྱུང་བའི་ཕྱིར་དང། གཞན་ཡང་
བསོད་ནམས་དང་ལྡན་པའི་སེམས་ཀྱི་རྒྱུད་ལ་ཡེ་ཤེས་སྐྱེ་བས་ན་བསོད་ནམས་ཉིད་ཡེ་ཤེས་ཀྱི་རྒྱུ་ལྟ་བུར་གནས་པ་སྟེ། ཇི་སྐད་དུ་འཕགས་པ་རྒྱ་ཆེར་རོལ་པ་ལས། བཅོམ་ལྡན་འདས་བྱང་ཆུབ་ཆེན་པོ་བརྙེས་ནས་གསུངས་པ། བསོད་ནམས་ལྡན་པའི་མི་ཡིས་བསམ་པ་རྣམས་ཀྱང་